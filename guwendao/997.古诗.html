<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <title>997.古诗</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<h2 id="江南">江南</h2>
<p>江南可采莲，莲叶何田田。</p>
<p>鱼戏莲叶间。</p>
<p>鱼戏莲叶东，鱼戏莲叶西，鱼戏莲叶南，鱼戏莲叶北。</p>
<h4 id="两汉汉乐府江南">——两汉·汉乐府《江南》</h4>
<h2 id="画-王维">画 (王维)</h2>
<p>远看山有色，近听水无声。</p>
<p>春去花还在，人来鸟不惊。</p>
<h4 id="唐代王维画">——唐代·王维《画》</h4>
<h2 id="咏鹅-骆宾王">咏鹅 (骆宾王)</h2>
<p>鹅，鹅，鹅，曲项向天歌。</p>
<p>白毛浮绿水，红掌拨清波。</p>
<h4 id="唐代骆宾王咏鹅">——唐代·骆宾王《咏鹅》</h4>
<h2 id="悯农二首其二-李绅">悯农二首·其二 (李绅)</h2>
<p>锄禾日当午，汗滴禾下土。</p>
<p>谁知盘中餐，粒粒皆辛苦？——唐代·李绅《悯农二首·其二》</p>
<h2 id="古朗月行节选-李白">古朗月行(节选) (李白)</h2>
<p>小时不识月，呼作白玉盘。</p>
<p>又疑瑶台镜，飞在青云端。</p>
<h4 id="唐代李白古朗月行节选">——唐代·李白《古朗月行(节选)》</h4>
<h2 id="风-李峤">风 (李峤)</h2>
<p>解落三秋叶，能开二月花。</p>
<p>过江千尺浪，入竹万竿斜。</p>
<h4 id="唐代李峤风">——唐代·李峤《风》</h4>
<h2 id="静夜思-李白">静夜思 (李白)</h2>
<p>床前明月光，疑是地上霜。</p>
<p>举头望明月，低头思故乡。</p>
<h4 id="唐代李白静夜思">——唐代·李白《静夜思》</h4>
<h2 id="人之初-王应麟">人之初 (王应麟)</h2>
<p>人之初，性本善。</p>
<p>性相近，习相远。</p>
<p>苟不教，性乃迁。</p>
<p>教之道，贵以专。</p>
<p>子不学，非所宜。</p>
<p>幼不学，老何为。</p>
<p>玉不琢，不成器。</p>
<p>人不学，不知义。</p>
<h4 id="宋代王应麟人之初">——宋代·王应麟《人之初》</h4>
<h2 id="池上-白居易">池上 (白居易)</h2>
<p>小娃撑小艇，偷采白莲回。</p>
<p>不解藏踪迹，浮萍一道开。</p>
<h4 id="唐代白居易池上">——唐代·白居易《池上》</h4>
<h2 id="小池-杨万里">小池 (杨万里)</h2>
<p>泉眼无声惜细流，树阴照水爱晴柔。</p>
<p>(阴 一作：荫)小荷才露尖尖角，早有蜻蜓立上头。</p>
<h4 id="宋代杨万里小池">——宋代·杨万里《小池》</h4>
<h2 id="春晓-孟浩然">春晓 (孟浩然)</h2>
<p>春眠不觉晓，处处闻啼鸟。</p>
<p>夜来风雨声，花落知多少。</p>
<h4 id="唐代孟浩然春晓">——唐代·孟浩然《春晓》</h4>
<h2 id="赠汪伦-李白">赠汪伦 (李白)</h2>
<p>李白乘舟将欲行，忽闻岸上踏歌声。</p>
<p>桃花潭水深千尺，不及汪伦送我情。</p>
<h4 id="唐代李白赠汪伦">——唐代·李白《赠汪伦》</h4>
<h2 id="寻隐者不遇-贾岛">寻隐者不遇 (贾岛)</h2>
<p>松下问童子，言师采药去。</p>
<p>只在此山中，云深不知处。</p>
<h4 id="唐代贾岛寻隐者不遇">——唐代·贾岛《寻隐者不遇》</h4>
<h2 id="画鸡-唐寅">画鸡 (唐寅)</h2>
<p>头上红冠不用裁，满身雪白走将来。</p>
<p>(裁 一作：戴)平生不敢轻言语，一叫千门万户开。</p>
<h4 id="明代唐寅画鸡">——明代·唐寅《画鸡》</h4>
<h2 id="登鹳雀楼-王之涣">登鹳雀楼 (王之涣)</h2>
<p>白日依山尽，黄河入海流。</p>
<p>欲穷千里目，更上一层楼。</p>
<h4 id="唐代王之涣登鹳雀楼">——唐代·王之涣《登鹳雀楼》</h4>
<h2 id="望庐山瀑布-李白">望庐山瀑布 (李白)</h2>
<p>日照香炉生紫烟，遥看瀑布挂前川。</p>
<p>飞流直下三千尺，疑是银河落九天。</p>
<h4 id="唐代李白望庐山瀑布">——唐代·李白《望庐山瀑布》</h4>
<h2 id="夜宿山寺-李白">夜宿山寺 (李白)</h2>
<p>危楼高百尺，手可摘星辰。</p>
<p>不敢高声语，恐惊天上人。</p>
<h4 id="唐代李白夜宿山寺">——唐代·李白《夜宿山寺》</h4>
<h2 id="敕勒歌-佚名">敕勒歌 (佚名)</h2>
<p>敕勒川，阴山下。</p>
<p>天似穹庐，笼盖四野，天苍苍，野茫茫，风吹草低见牛羊。</p>
<h4 id="南北朝乐府诗集敕勒歌">——南北朝·乐府诗集《敕勒歌》</h4>
<h2 id="梅花-王安石">梅花 (王安石)</h2>
<p>墙角数枝梅，凌寒独自开。</p>
<p>遥知不是雪，为有暗香来。</p>
<h4 id="宋代王安石梅花">——宋代·王安石《梅花》</h4>
<h2 id="小儿垂钓-胡令能">小儿垂钓 (胡令能)</h2>
<p>蓬头稚子学垂纶，侧坐莓苔草映身。</p>
<p>路人借问遥招手，怕得鱼惊不应人。</p>
<h4 id="唐代胡令能小儿垂钓">——唐代·胡令能《小儿垂钓》</h4>
<h2 id="江雪-柳宗元">江雪 (柳宗元)</h2>
<p>千山鸟飞绝，万径人踪灭。</p>
<p>孤舟蓑笠翁，独钓寒江雪。</p>
<h4 id="唐代柳宗元江雪">——唐代·柳宗元《江雪》</h4>
<h2 id="村居-高鼎">村居 (高鼎)</h2>
<p>草长莺飞二月天，拂堤杨柳醉春烟。</p>
<p>儿童散学归来早，忙趁东风放纸鸢。</p>
<h4 id="清代高鼎村居">——清代·高鼎《村居》</h4>
<h2 id="咏柳-贺知章">咏柳 (贺知章)</h2>
<p>碧玉妆成一树高，万条垂下绿丝绦。</p>
<p>不知细叶谁裁出，二月春风似剪刀。</p>
<h4 id="唐代贺知章咏柳">——唐代·贺知章《咏柳》</h4>
<h2 id="晓出净慈寺送林子方-杨万里">晓出净慈寺送林子方 (杨万里)</h2>
<p>毕竟西湖六月中，风光不与四时同。</p>
<p>接天莲叶无穷碧，映日荷花别样红。</p>
<h4
id="宋代杨万里晓出净慈寺送林子方">——宋代·杨万里《晓出净慈寺送林子方》</h4>
<h2 id="绝句-杜甫">绝句 (杜甫)</h2>
<p>两个黄鹂鸣翠柳，一行白鹭上青天。</p>
<p>窗含西岭千秋雪，门泊东吴万里船。</p>
<h4 id="唐代杜甫绝句">——唐代·杜甫《绝句》</h4>
<h2 id="赋得古原草送别-白居易">赋得古原草送别 (白居易)</h2>
<p>离离原上草，一岁一枯荣。</p>
<p>野火烧不尽，春风吹又生。</p>
<p>远芳侵古道，晴翠接荒城。</p>
<p>又送王孙去，萋萋满别情。</p>
<h4 id="唐代白居易赋得古原草送别">——唐代·白居易《赋得古原草送别》</h4>
<h2 id="悯农二首其一-李绅">悯农二首·其一 (李绅)</h2>
<p>春种一粒粟，秋收万颗子。</p>
<p>四海无闲田，农夫犹饿死。</p>
<h4 id="唐代李绅悯农二首其一">——唐代·李绅《悯农二首·其一》</h4>
<h2 id="舟夜书所见-查慎行">舟夜书所见 (查慎行)</h2>
<p>月黑见渔灯，孤光一点萤。</p>
<p>微微风簇浪，散作满河星。</p>
<h4 id="清代查慎行舟夜书所见">——清代·查慎行《舟夜书所见》</h4>
<h2 id="山行-杜牧">山行 (杜牧)</h2>
<p>远上寒山石径斜，白云生处有人家。</p>
<p>(生处 一作：深处)停车坐爱枫林晚，霜叶红于二月花。</p>
<h4 id="唐代杜牧山行">——唐代·杜牧《山行》</h4>
<h2 id="赠刘景文-苏轼">赠刘景文 (苏轼)</h2>
<p>荷尽已无擎雨盖，菊残犹有傲霜枝。</p>
<p>一年好景君须记，最是橙黄橘绿时。</p>
<p>(最是 一作：正是)——宋代·苏轼《赠刘景文》</p>
<h2 id="夜书所见-叶绍翁">夜书所见 (叶绍翁)</h2>
<p>萧萧梧叶送寒声，江上秋风动客情。</p>
<p>知有儿童挑促织，夜深篱落一灯明。</p>
<h4 id="宋代叶绍翁夜书所见">——宋代·叶绍翁《夜书所见》</h4>
<h2 id="望天门山-李白">望天门山 (李白)</h2>
<p>天门中断楚江开，碧水东流至此回。</p>
<p>两岸青山相对出，孤帆一片日边来。</p>
<h4 id="唐代李白望天门山">——唐代·李白《望天门山》</h4>
<h2 id="饮湖上初晴后雨-苏轼">饮湖上初晴后雨 (苏轼)</h2>
<p>水光潋滟晴方好，山色空蒙雨亦奇。</p>
<p>欲把西湖比西子，淡妆浓抹总相宜。</p>
<h4
id="宋代苏轼饮湖上初晴后雨二首其二">——宋代·苏轼《饮湖上初晴后雨二首·其二》</h4>
<h2 id="望洞庭-刘禹锡">望洞庭 (刘禹锡)</h2>
<p>湖光秋月两相和，潭面无风镜未磨。</p>
<p>遥望洞庭山水翠，白银盘里一青螺。</p>
<p>(山水翠 一作：山水色)——唐代·刘禹锡《望洞庭》</p>
<h2 id="司马光">司马光</h2>
<p>群儿戏于庭，一儿登瓮，足跌没水中。</p>
<p>众皆弃去，光持石击瓮破之，水迸，儿得活。</p>
<h4 id="宋代佚名司马光">——宋代·佚名《司马光》</h4>
<h2 id="所见-袁枚">所见 (袁枚)</h2>
<p>牧童骑黄牛，歌声振林樾。</p>
<p>意欲捕鸣蝉，忽然闭口立。</p>
<h4 id="清代袁枚所见">——清代·袁枚《所见》</h4>
<h2 id="早发白帝城-李白">早发白帝城 (李白)</h2>
<p>朝辞白帝彩云间，千里江陵一日还。</p>
<p>两岸猿声啼不住，轻舟已过万重山。</p>
<h4 id="唐代李白早发白帝城">——唐代·李白《早发白帝城》</h4>
<h2 id="采莲曲-王昌龄">采莲曲 (王昌龄)</h2>
<p>荷叶罗裙一色裁，芙蓉向脸两边开。</p>
<p>乱入池中看不见，闻歌始觉有人来。</p>
<h4 id="唐代王昌龄采莲曲">——唐代·王昌龄《采莲曲》</h4>
<h2 id="绝句-杜甫-1">绝句 (杜甫)</h2>
<p>迟日江山丽，春风花草香。</p>
<p>泥融飞燕子，沙暖睡鸳鸯。</p>
<h4 id="唐代杜甫绝句-1">——唐代·杜甫《绝句》</h4>
<h2 id="惠崇春江晚景-苏轼">惠崇春江晚景 (苏轼)</h2>
<p>竹外桃花三两枝，春江水暖鸭先知。</p>
<p>蒌蒿满地芦芽短，正是河豚欲上时。</p>
<h4 id="宋代苏轼惠崇春江晚景">——宋代·苏轼《惠崇春江晚景》</h4>
<h2 id="三衢道中-曾几">三衢道中 (曾几)</h2>
<p>梅子黄时日日晴，小溪泛尽却山行。</p>
<p>绿阴不减来时路，添得黄鹂四五声。</p>
<h4 id="宋代曾几三衢道中">——宋代·曾几《三衢道中》</h4>
<h2 id="守株待兔">守株待兔</h2>
<p>宋人有耕者。</p>
<p>田中有株。</p>
<p>兔走触株，折颈而死。</p>
<p>因释其耒而守株，冀复得兔。</p>
<p>兔不可复得，而身为宋国笑。</p>
<h4 id="先秦韩非子守株待兔">——先秦·韩非子《守株待兔》</h4>
<h2 id="元日-王安石">元日 (王安石)</h2>
<p>爆竹声中一岁除，春风送暖入屠苏。</p>
<p>千门万户曈曈日，总把新桃换旧符。</p>
<h4 id="宋代王安石元日">——宋代·王安石《元日》</h4>
<h2 id="清明-杜牧">清明 (杜牧)</h2>
<p>清明时节雨纷纷，路上行人欲断魂。</p>
<p>借问酒家何处有？牧童遥指杏花村。</p>
<h4 id="唐代杜牧清明">——唐代·杜牧《清明》</h4>
<h2 id="九月九日忆山东兄弟-王维">九月九日忆山东兄弟 (王维)</h2>
<p>独在异乡为异客，每逢佳节倍思亲。</p>
<p>遥知兄弟登高处，遍插茱萸少一人。</p>
<h4
id="唐代王维九月九日忆山东兄弟">——唐代·王维《九月九日忆山东兄弟》</h4>
<h2 id="忆江南-白居易">忆江南 (白居易)</h2>
<p>江南好，风景旧曾谙。</p>
<p>日出江花红胜火，春来江水绿如蓝。</p>
<p>能不忆江南？——唐代·白居易《忆江南》</p>
<h2 id="滁州西涧-韦应物">滁州西涧 (韦应物)</h2>
<p>独怜幽草涧边生，上有黄鹂深树鸣。</p>
<p>春潮带雨晚来急，野渡无人舟自横。</p>
<h4 id="唐代韦应物滁州西涧">——唐代·韦应物《滁州西涧》</h4>
<h2 id="大林寺桃花-白居易">大林寺桃花 (白居易)</h2>
<p>人间四月芳菲尽，山寺桃花始盛开。</p>
<p>长恨春归无觅处，不知转入此中来。</p>
<h4 id="唐代白居易大林寺桃花">——唐代·白居易《大林寺桃花》</h4>
<h2 id="暮江吟-白居易">暮江吟 (白居易)</h2>
<p>一道残阳铺水中，半江瑟瑟半江红。</p>
<p>可怜九月初三夜，露似真珠月似弓。</p>
<h4 id="唐代白居易暮江吟">——唐代·白居易《暮江吟》</h4>
<h2 id="题西林壁-苏轼">题西林壁 (苏轼)</h2>
<p>横看成岭侧成峰，远近高低各不同。</p>
<p>不识庐山真面目，只缘身在此山中。</p>
<h4 id="宋代苏轼题西林壁">——宋代·苏轼《题西林壁》</h4>
<h2 id="雪梅-卢钺">雪梅 (卢钺)</h2>
<p>梅雪争春未肯降，骚人阁笔费评章。</p>
<p>梅须逊雪三分白，雪却输梅一段香。</p>
<h4 id="宋代卢钺雪梅">——宋代·卢钺《雪梅》</h4>
<h2 id="精卫填海">精卫填海</h2>
<p>炎帝之少女，名曰女娃。</p>
<p>女娃游于东海，溺而不返，故为精卫，常衔西山之木石，以堙于东海。</p>
<h4
id="先秦山海经北山经精卫填海">——先秦·《山海经·北山经》《精卫填海》</h4>
<h2 id="出塞-王昌龄">出塞 (王昌龄)</h2>
<p>秦时明月汉时关，万里长征人未还。</p>
<p>但使龙城飞将在，不教胡马度阴山。</p>
<h4 id="唐代王昌龄出塞">——唐代·王昌龄《出塞》</h4>
<h2 id="凉州词-王翰">凉州词 (王翰)</h2>
<p>葡萄美酒夜光杯，欲饮琵琶马上催。</p>
<p>醉卧沙场君莫笑，古来征战几人回？——唐代·王翰《凉州词》</p>
<h2 id="夏日绝句-李清照">夏日绝句 (李清照)</h2>
<p>生当作人杰，死亦为鬼雄。</p>
<p>至今思项羽，不肯过江东。</p>
<h4 id="宋代李清照夏日绝句">——宋代·李清照《夏日绝句》</h4>
<h2 id="王戎不取道旁李">王戎不取道旁李</h2>
<p>王戎七岁，尝与诸小儿游。</p>
<p>看道边李树多子折枝，诸儿竞走取之，唯戎不动。</p>
<p>人问之，答曰：“树在道边而多子，此必苦李。”</p>
<p>取之，信然。</p>
<h4 id="南北朝佚名王戎不取道旁李">——南北朝·佚名《王戎不取道旁李》</h4>
<h2 id="鹿柴-王维">鹿柴 (王维)</h2>
<p>空山不见人，但闻人语响。</p>
<p>返景入深林，复照青苔上。</p>
<h4 id="唐代王维鹿柴">——唐代·王维《鹿柴》</h4>
<h2 id="嫦娥-李商隐">嫦娥 (李商隐)</h2>
<p>云母屏风烛影深，长河渐落晓星沉。</p>
<p>嫦娥应悔偷灵药，碧海青天夜夜心。</p>
<h4 id="唐代李商隐嫦娥">——唐代·李商隐《嫦娥》</h4>
<h2 id="别董大-高适">别董大 (高适)</h2>
<p>千里黄云白日曛，北风吹雁雪纷纷。</p>
<p>莫愁前路无知己，天下谁人不识君。</p>
<h4 id="唐代高适别董大">——唐代·高适《别董大》</h4>
<h2 id="四时田园杂兴-范成大">四时田园杂兴 (范成大)</h2>
<p>梅子金黄杏子肥，麦花雪白菜花稀。</p>
<p>日长篱落无人过，惟有蜻蜓蛱蝶飞。</p>
<p>(惟 通：唯)——宋代·范成大《四时田园杂兴·其二十五》</p>
<h2 id="宿新市徐公店-杨万里">宿新市徐公店 (杨万里)</h2>
<p>篱落疏疏一径深，树头新绿未成阴。</p>
<p>(新绿 一作：花落)儿童急走追黄蝶，飞入菜花无处寻。</p>
<h4 id="宋代杨万里宿新市徐公店">——宋代·杨万里《宿新市徐公店》</h4>
<h2 id="清平乐村居-辛弃疾">清平乐·村居 (辛弃疾)</h2>
<p>茅檐低小，溪上青青草。</p>
<p>醉里吴音相媚好，白发谁家翁媪？大儿锄豆溪东，中儿正织鸡笼。</p>
<p>最喜小儿亡赖，溪头卧剥莲蓬。</p>
<p>(亡 同：无)——宋代·辛弃疾《清平乐·村居》</p>
<h2 id="芙蓉楼送辛渐-王昌龄">芙蓉楼送辛渐 (王昌龄)</h2>
<p>寒雨连江夜入吴，平明送客楚山孤。</p>
<p>洛阳亲友如相问，一片冰心在玉壶。</p>
<h4 id="唐代王昌龄芙蓉楼送辛渐">——唐代·王昌龄《芙蓉楼送辛渐》</h4>
<h2 id="塞下曲-卢纶">塞下曲 (卢纶)</h2>
<p>月黑雁飞高，单于夜遁逃。</p>
<p>欲将轻骑逐，大雪满弓刀。</p>
<h4 id="唐代卢纶塞下曲">——唐代·卢纶《塞下曲》</h4>
<h2 id="墨梅-王冕">墨梅 (王冕)</h2>
<p>我家洗砚池头树，朵朵花开淡墨痕。</p>
<p>(我家 一作：吾家；朵朵
一作：个个)不要人夸好颜色，只留清气满乾坤。</p>
<p>(好颜色 一作：颜色好)——元代·王冕《墨梅》</p>
<h2 id="囊萤夜读">囊萤夜读</h2>
<p>胤恭勤不倦，博学多通。</p>
<p>家贫不常得油，夏月则练囊盛数十萤火以照书，以夜继日焉。</p>
<h4 id="唐代晋书车胤传囊萤夜读">——唐代·晋书·车胤传《囊萤夜读》</h4>
<h2 id="铁杵成针-祝穆">铁杵成针 (祝穆)</h2>
<p>磨针溪，在象耳山下。</p>
<p>世传李太白读书山中，未成，弃去。</p>
<p>过是溪，逢老媪方磨铁杵。</p>
<p>问之，曰：“欲作针。”</p>
<p>太白感其意，还卒业。</p>
<h4 id="宋代祝穆铁杵成针">——宋代·祝穆《铁杵成针》</h4>
<h2 id="卜算子咏梅-毛泽东">卜算子·咏梅 (毛泽东)</h2>
<p>读陆游咏梅词，反其意而用之。</p>
<p>风雨送春归，飞雪迎春到。</p>
<p>已是悬崖百丈冰，犹有花枝俏。</p>
<p>俏也不争春，只把春来报。</p>
<p>待到山花烂漫时，她在丛中笑。</p>
<h4 id="近现代毛泽东卜算子咏梅">——近现代·毛泽东《卜算子·咏梅》</h4>
<h2 id="江畔独步寻花-杜甫">江畔独步寻花 (杜甫)</h2>
<p>黄师塔前江水东，春光懒困倚微风。</p>
<p>桃花一簇开无主，可爱深红爱浅红？——唐代·杜甫《江畔独步寻花·其五》</p>
<h2 id="蜂-罗隐">蜂 (罗隐)</h2>
<p>不论平地与山尖，无限风光尽被占。</p>
<p>采得百花成蜜后，为谁辛苦为谁甜？——唐代·罗隐《蜂》</p>
<h2 id="独坐敬亭山-李白">独坐敬亭山 (李白)</h2>
<p>众鸟高飞尽，孤云独去闲。</p>
<p>相看两不厌，只有敬亭山。</p>
<p>(只有 一作：唯有)——唐代·李白《独坐敬亭山》</p>
<h2 id="示儿-陆游">示儿 (陆游)</h2>
<p>死去元知万事空，但悲不见九州同。</p>
<p>王师北定中原日，家祭无忘告乃翁。</p>
<h4 id="宋代陆游示儿">——宋代·陆游《示儿》</h4>
<h2 id="题临安邸-林升">题临安邸 (林升)</h2>
<p>山外青山楼外楼，西湖歌舞几时休？暖风熏得游人醉，直把杭州作汴州。</p>
<h4 id="宋代林升题临安邸">——宋代·林升《题临安邸》</h4>
<h2 id="己亥杂诗-龚自珍">己亥杂诗 (龚自珍)</h2>
<p>九州生气恃风雷，万马齐喑究可哀。</p>
<p>我劝天公重抖擞，不拘一格降人材。</p>
<p>(人材 一作：人才)——清代·龚自珍《己亥杂诗》</p>
<h2 id="少年中国说节选-梁启超">少年中国说(节选) (梁启超)</h2>
<p>故今日之责任，不在他人，而全在我少年。</p>
<p>少年智则国智，少年富则国富；少年强则国强，少年独立则国独立；少年自由则国自由；少年进步则国进步；少年胜于欧洲，则国胜于欧洲；少年雄于地球，则国雄于地球。</p>
<p>红日初升，其道大光。</p>
<p>河出伏流，一泻汪洋。</p>
<p>潜龙腾渊，鳞爪飞扬。</p>
<p>乳虎啸谷，百兽震惶。</p>
<p>鹰隼试翼，风尘吸张。</p>
<p>奇花初胎，矞矞皇皇。</p>
<p>干将发硎，有作其芒。</p>
<p>天戴其苍，地履其黄。</p>
<p>纵有千古，横有八荒。</p>
<p>前途似海，来日方长。</p>
<p>美哉，我少年中国，与天不老！壮哉，我中国少年，与国无疆！(吸张
一作：翕张)——近现代·梁启超《少年中国说(节选)》</p>
<h2 id="山居秋暝-王维">山居秋暝 (王维)</h2>
<p>空山新雨后，天气晚来秋。</p>
<p>明月松间照，清泉石上流。</p>
<p>竹喧归浣女，莲动下渔舟。</p>
<p>随意春芳歇，王孙自可留。</p>
<h4 id="唐代王维山居秋暝">——唐代·王维《山居秋暝》</h4>
<h2 id="枫桥夜泊-张继">枫桥夜泊 (张继)</h2>
<p>月落乌啼霜满天，江枫渔火对愁眠。</p>
<p>姑苏城外寒山寺，夜半钟声到客船。</p>
<h4 id="唐代张继枫桥夜泊">——唐代·张继《枫桥夜泊》</h4>
<h2 id="长相思-纳兰性德">长相思 (纳兰性德)</h2>
<p>山一程，水一程，身向榆关那畔行，夜深千帐灯。</p>
<p>风一更，雪一更，聒碎乡心梦不成，故园无此声。</p>
<h4 id="清代纳兰性德长相思山一程">——清代·纳兰性德《长相思·山一程》</h4>
<h2 id="古人谈读书">古人谈读书</h2>
<p>敏而好学，不耻下问。</p>
<p>知之为知之，不知为不知，是知也。</p>
<p>默而识之，学而不厌，诲人不倦。</p>
<p>《论语》　　余尝谓读书有三到，谓心到、眼到、口到。</p>
<p>心不在此，则眼不看仔细，心眼既不专一，却只漫浪诵读，决不能记，记亦不能久也。</p>
<p>三到之中，心到最急。</p>
<p>心既到矣，眼口岂不到乎？（来自朱熹）　　盖士人读书，第一要有志，第二要有识，第三要有恒。</p>
<p>有志则断不甘为下流；有识则知学问无尽，不敢以一得自足，如河伯之观海，如井蛙之窥天，皆无识者也；有恒则断无不成之事。</p>
<p>此三者缺一不可。</p>
<p>（来自曾国藩）——宋代·朱熹《古人谈读书》</p>
<h2 id="蝉-虞世南">蝉 (虞世南)</h2>
<p>垂緌饮清露，流响出疏桐。</p>
<p>居高声自远，非是藉秋风。</p>
<h4 id="唐代虞世南蝉">——唐代·虞世南《蝉》</h4>
<h2 id="乞巧-林杰">乞巧 (林杰)</h2>
<p>七夕今宵看碧霄，牵牛织女渡河桥。</p>
<p>家家乞巧望秋月，穿尽红丝几万条。</p>
<h4 id="唐代林杰乞巧">——唐代·林杰《乞巧》</h4>
<h2 id="渔歌子-张志和">渔歌子 (张志和)</h2>
<p>西塞山前白鹭飞，桃花流水鳜鱼肥。</p>
<p>青箬笠，绿蓑衣，斜风细雨不须归。</p>
<h4
id="唐代张志和渔歌子西塞山前白鹭飞">——唐代·张志和《渔歌子·西塞山前白鹭飞》</h4>
<h2 id="观书有感其一-朱熹">观书有感·其一 (朱熹)</h2>
<p>半亩方塘一鉴开，天光云影共徘徊。</p>
<p>问渠那得清如许？为有源头活水来。</p>
<p>(那 通：哪)——宋代·朱熹《观书有感·其一》</p>
<h2 id="观书有感其二-朱熹">观书有感·其二 (朱熹)</h2>
<p>昨夜江边春水生，蒙冲巨舰一毛轻。</p>
<p>(蒙冲 一作：艨艟)向来枉费推移力，此日中流自在行。</p>
<h4 id="宋代朱熹观书有感其二">——宋代·朱熹《观书有感·其二》</h4>
<h2 id="四时田园杂兴其三十一-范成大">四时田园杂兴·其三十一 (范成大)</h2>
<p>昼出耘田夜绩麻，村庄儿女各当家。</p>
<p>童孙未解供耕织，也傍桑阴学种瓜。</p>
<h4
id="宋代范成大四时田园杂兴其三十一">——宋代·范成大《四时田园杂兴·其三十一》</h4>
<h2 id="稚子弄冰-杨万里">稚子弄冰 (杨万里)</h2>
<p>稚子金盆脱晓冰，彩丝穿取当银钲。</p>
<p>(银钲 一作：银铮)敲成玉磬穿林响，忽作玻璃碎地声。</p>
<p>(玻璃 一作：玻瓈)——宋代·杨万里《稚子弄冰》</p>
<h2 id="村晚-雷震">村晚 (雷震)</h2>
<p>草满池塘水满陂，山衔落日浸寒漪。</p>
<p>牧童归去横牛背，短笛无腔信口吹。</p>
<h4 id="宋代雷震村晚">——宋代·雷震《村晚》</h4>
<h2 id="从军行七首其四-王昌龄">从军行七首·其四 (王昌龄)</h2>
<p>青海长云暗雪山，孤城遥望玉门关。</p>
<p>黄沙百战穿金甲，不破楼兰终不还。</p>
<p>(不破 一作：不斩)——唐代·王昌龄《从军行七首·其四》</p>
<h2 id="秋夜将晓出篱门迎凉有感-陆游">秋夜将晓出篱门迎凉有感 (陆游)</h2>
<p>三万里河东入海，五千仞岳上摩天。</p>
<p>遗民泪尽胡尘里，南望王师又一年。</p>
<h4
id="宋代陆游秋夜将晓出篱门迎凉有感">——宋代·陆游《秋夜将晓出篱门迎凉有感》</h4>
<h2 id="闻官军收河南河北-杜甫">闻官军收河南河北 (杜甫)</h2>
<p>剑外忽传收蓟北，初闻涕泪满衣裳。</p>
<p>却看妻子愁何在，漫卷诗书喜欲狂。</p>
<p>白日放歌须纵酒，青春作伴好还乡。</p>
<p>即从巴峡穿巫峡，便下襄阳向洛阳。</p>
<h4 id="唐代杜甫闻官军收河南河北">——唐代·杜甫《闻官军收河南河北》</h4>
<h2 id="自相矛盾">自相矛盾</h2>
<p>楚人有鬻盾与矛者，誉之曰：“吾盾之坚，物莫能陷也。”</p>
<p>又誉其矛曰：“吾矛之利，于物无不陷也。”</p>
<p>或曰：“以子之矛陷子之盾，何如？”其人弗能应也。</p>
<p>夫不可陷之盾与无不陷之矛，不可同世而立。</p>
<h4 id="先秦韩非自相矛盾">——先秦·韩非《自相矛盾》</h4>
<h2 id="杨氏之子-刘义庆">杨氏之子 (刘义庆)</h2>
<p>梁国杨氏子九岁，甚聪惠。</p>
<p>孔君平诣其父，父不在，乃呼儿出。</p>
<p>为设果，果有杨梅。</p>
<p>孔指以示儿曰：“此是君家果。”</p>
<p>儿应声答曰：“未闻孔雀是夫子家禽。”</p>
<h4 id="南北朝刘义庆杨氏之子">——南北朝·刘义庆《杨氏之子》</h4>
<h2 id="游子吟-孟郊">游子吟 (孟郊)</h2>
<p>慈母手中线，游子身上衣。</p>
<p>临行密密缝，意恐迟迟归。</p>
<p>谁言寸草心，报得三春晖。</p>
<h4 id="唐代孟郊游子吟">——唐代·孟郊《游子吟》</h4>
<h2 id="鸟鸣涧-王维">鸟鸣涧 (王维)</h2>
<p>人闲桂花落，夜静春山空。</p>
<p>月出惊山鸟，时鸣春涧中。</p>
<h4 id="唐代王维鸟鸣涧">——唐代·王维《鸟鸣涧》</h4>
<h2 id="凉州词二首其一-王之涣">凉州词二首·其一 (王之涣)</h2>
<p>黄河远上白云间，一片孤城万仞山。</p>
<p>羌笛何须怨杨柳，春风不度玉门关。</p>
<h4 id="唐代王之涣凉州词二首其一">——唐代·王之涣《凉州词二首·其一》</h4>
<h2 id="黄鹤楼送孟浩然之广陵-李白">黄鹤楼送孟浩然之广陵 (李白)</h2>
<p>故人西辞黄鹤楼，烟花三月下扬州。</p>
<p>孤帆远影碧空尽，唯见长江天际流。</p>
<p>(唯 通：惟)——唐代·李白《黄鹤楼送孟浩然之广陵》</p>
<h2 id="乡村四月-翁卷">乡村四月 (翁卷)</h2>
<p>绿遍山原白满川，子规声里雨如烟。</p>
<p>乡村四月闲人少，才了蚕桑又插田。</p>
<h4 id="宋代翁卷乡村四月">——宋代·翁卷《乡村四月》</h4>
<h2 id="宿建德江-孟浩然">宿建德江 (孟浩然)</h2>
<p>移舟泊烟渚，日暮客愁新。</p>
<p>野旷天低树，江清月近人。</p>
<h4 id="唐代孟浩然宿建德江">——唐代·孟浩然《宿建德江》</h4>
<h2 id="六月二十七日望湖楼醉书-苏轼">六月二十七日望湖楼醉书 (苏轼)</h2>
<p>黑云翻墨未遮山，白雨跳珠乱入船。</p>
<p>卷地风来忽吹散，望湖楼下水如天。</p>
<h4
id="宋代苏轼六月二十七日望湖楼醉书">——宋代·苏轼《六月二十七日望湖楼醉书》</h4>
<h2 id="西江月夜行黄沙道中-辛弃疾">西江月·夜行黄沙道中 (辛弃疾)</h2>
<p>明月别枝惊鹊，清风半夜鸣蝉。</p>
<p>稻花香里说丰年，听取蛙声一片。</p>
<p>七八个星天外，两三点雨山前。</p>
<p>旧时茅店社林边，路转溪桥忽见。</p>
<p>(溪桥 一作：溪头)——宋代·辛弃疾《西江月·夜行黄沙道中》</p>
<h2 id="七律长征-毛泽东">七律·长征 (毛泽东)</h2>
<p>红军不怕远征难，万水千山只等闲。</p>
<p>五岭逶迤腾细浪，乌蒙磅礴走泥丸。</p>
<p>金沙水拍云崖暖，大渡桥横铁索寒。</p>
<p>更喜岷山千里雪，三军过后尽开颜。</p>
<h4 id="近现代毛泽东七律长征">——近现代·毛泽东《七律·长征》</h4>
<h2 id="浪淘沙其一-刘禹锡">浪淘沙·其一 (刘禹锡)</h2>
<p>九曲黄河万里沙，浪淘风簸自天涯。</p>
<p>如今直上银河去，同到牵牛织女家。</p>
<h4 id="唐代刘禹锡浪淘沙其一">——唐代·刘禹锡《浪淘沙·其一》</h4>
<h2 id="江南春-杜牧">江南春 (杜牧)</h2>
<p>千里莺啼绿映红，水村山郭酒旗风。</p>
<p>南朝四百八十寺，多少楼台烟雨中。</p>
<h4 id="唐代杜牧江南春">——唐代·杜牧《江南春》</h4>
<h2 id="书湖阴先生壁-王安石">书湖阴先生壁 (王安石)</h2>
<p>茅檐长扫净无苔，花木成畦手自栽。</p>
<p>一水护田将绿绕，两山排闼送青来。</p>
<h4 id="宋代王安石书湖阴先生壁">——宋代·王安石《书湖阴先生壁》</h4>
<h2 id="伯牙鼓琴">伯牙鼓琴</h2>
<p>伯牙鼓琴，锺子期听之。</p>
<p>方鼓琴而志在太山，锺子期曰：“善哉乎鼓琴，巍巍乎若太山。”</p>
<p>少选之间而志在流水，锺子期又曰：“善哉乎鼓琴，汤汤乎若流水。”</p>
<p>锺子期死，伯牙破琴绝弦，终身不复鼓琴，以为世无足复为鼓琴者。</p>
<h4 id="先秦吕氏春秋伯牙鼓琴">——先秦·《吕氏春秋》《伯牙鼓琴》</h4>
<h2 id="书戴嵩画牛-苏轼">书戴嵩画牛 (苏轼)</h2>
<p>蜀中有杜处士 ，好书画，所宝以百数。</p>
<p>有戴嵩《牛》一轴，尤所爱，锦囊玉轴，常以自随。</p>
<p>一日曝书画，有一牧童见之，拊掌大笑，曰：“此画斗牛也。</p>
<p>牛斗，力在角，尾搐入两股间，今乃掉尾而斗，谬矣。”</p>
<p>处士笑而然之。</p>
<p>古语有云：“耕当问奴，织当问婢。”</p>
<p>不可改也。</p>
<h4 id="宋代苏轼书戴嵩画牛">——宋代·苏轼《书戴嵩画牛》</h4>
<h2 id="过故人庄-孟浩然">过故人庄 (孟浩然)</h2>
<p>故人具鸡黍，邀我至田家。</p>
<p>绿树村边合，青山郭外斜。</p>
<p>开轩面场圃，把酒话桑麻。</p>
<p>待到重阳日，还来就菊花。</p>
<h4 id="唐代孟浩然过故人庄">——唐代·孟浩然《过故人庄》</h4>
<h2 id="菩萨蛮大柏地-毛泽东">菩萨蛮·大柏地 (毛泽东)</h2>
<p>赤橙黄绿青蓝紫，谁持彩练当空舞？雨后复斜阳，关山阵阵苍。</p>
<p>当年鏖战急，弹洞前村壁。</p>
<p>装点此关山，今朝更好看。</p>
<h4 id="近现代毛泽东菩萨蛮大柏地">——近现代·毛泽东《菩萨蛮·大柏地》</h4>
<h2 id="春日-朱熹">春日 (朱熹)</h2>
<p>胜日寻芳泗水滨，无边光景一时新。</p>
<p>等闲识得东风面，万紫千红总是春。</p>
<h4 id="宋代朱熹春日">——宋代·朱熹《春日》</h4>
<h2 id="回乡偶书-贺知章">回乡偶书 (贺知章)</h2>
<p>少小离家老大回，乡音无改鬓毛衰。</p>
<p>儿童相见不相识，笑问客从何处来。</p>
<h4 id="唐代贺知章回乡偶书">——唐代·贺知章《回乡偶书》</h4>
<h2 id="寒食-韩翃">寒食 (韩翃)</h2>
<p>春城无处不飞花，寒食东风御柳斜。</p>
<p>日暮汉宫传蜡烛，轻烟散入五侯家。</p>
<h4 id="唐代韩翃寒食">——唐代·韩翃《寒食》</h4>
<h2 id="迢迢牵牛星">迢迢牵牛星</h2>
<p>迢迢牵牛星，皎皎河汉女。</p>
<p>纤纤擢素手，札札弄机杼。</p>
<p>终日不成章，泣涕零如雨。</p>
<p>河汉清且浅，相去复几许。</p>
<p>盈盈一水间，脉脉不得语。</p>
<h4 id="两汉佚名迢迢牵牛星">——两汉·佚名《迢迢牵牛星》</h4>
<h2 id="十五夜望月-王建">十五夜望月 (王建)</h2>
<p>中庭地白树栖鸦，冷露无声湿桂花。</p>
<p>今夜月明人尽望，不知秋思落谁家。</p>
<h4 id="唐代王建十五夜望月">——唐代·王建《十五夜望月》</h4>
<h2 id="马诗-李贺">马诗 (李贺)</h2>
<p>大漠沙如雪，燕山月似钩。</p>
<p>何当金络脑，快走踏清秋。</p>
<h4 id="唐代李贺马诗二十三首其五">——唐代·李贺《马诗二十三首·其五》</h4>
<h2 id="石灰吟-于谦">石灰吟 (于谦)</h2>
<p>千锤万凿出深山，烈火焚烧若等闲。</p>
<p>(万凿 一作：万击)粉骨碎身浑不怕，要留清白在人间。</p>
<p>(浑不怕 一作：全不怕)——明代·于谦《石灰吟》</p>
<h2 id="竹石-郑燮">竹石 (郑燮)</h2>
<p>咬定青山不放松，立根原在破岩中。</p>
<p>千磨万击还坚劲，任尔东西南北风。</p>
<h4 id="清代郑燮竹石">——清代·郑燮《竹石》</h4>
<h2 id="学弈">学弈</h2>
<p>弈秋，通国之善弈者也。</p>
<p>使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。</p>
<p>虽与之俱学，弗若之矣。</p>
<p>为是其智弗若与？曰：非然也。</p>
<h4 id="先秦孟子学弈">——先秦·孟子《学弈》</h4>
<h2 id="两小儿辩日-列御寇">两小儿辩日 (列御寇)</h2>
<p>孔子东游，见两小儿辩斗，问其故。</p>
<p>(辩斗 一作：辩日)一儿曰：“我以日始出时去人近，而日中时远也。”</p>
<p>一儿曰：“我以日初出远，而日中时近也。”</p>
<p>一儿曰：“日初出大如车盖，及日中则如盘盂，此不为远者小而近者大乎？”一儿曰：“日初出沧沧凉凉，及其日中如探汤，此不为近者热而远者凉乎？”孔子不能决也。</p>
<p>两小儿笑曰：“孰为汝多知乎？”——先秦·列子《两小儿辩日》</p>
<h2 id="长歌行">长歌行</h2>
<p>青青园中葵，朝露待日晞。</p>
<p>阳春布德泽，万物生光辉。</p>
<p>常恐秋节至，焜黄华叶衰。</p>
<p>百川东到海，何时复西归？少壮不努力，老大徒伤悲！——两汉·汉乐府《长歌行》</p>
<h2 id="采薇节选">采薇(节选)</h2>
<p>昔我往矣，杨柳依依。</p>
<p>今我来思，雨雪霏霏。</p>
<p>行道迟迟，载渴载饥。</p>
<p>我心伤悲，莫知我哀！——先秦·佚名《采薇(节选)》</p>
<h2 id="送元二使安西-王维">送元二使安西 (王维)</h2>
<p>渭城朝雨浥轻尘，客舍青青柳色新。</p>
<p>劝君更尽一杯酒，西出阳关无故人。</p>
<h4 id="唐代王维送元二使安西">——唐代·王维《送元二使安西》</h4>
<h2 id="春夜喜雨-杜甫">春夜喜雨 (杜甫)</h2>
<p>好雨知时节，当春乃发生。</p>
<p>随风潜入夜，润物细无声。</p>
<p>野径云俱黑，江船火独明。</p>
<p>晓看红湿处，花重锦官城。</p>
<h4 id="唐代杜甫春夜喜雨">——唐代·杜甫《春夜喜雨》</h4>
<h2 id="早春呈水部张十八员外-韩愈">早春呈水部张十八员外 (韩愈)</h2>
<p>天街小雨润如酥，草色遥看近却无。</p>
<p>最是一年春好处，绝胜烟柳满皇都。</p>
<h4
id="唐代韩愈早春呈水部张十八员外">——唐代·韩愈《早春呈水部张十八员外》</h4>
<h2 id="江上渔者-范仲淹">江上渔者 (范仲淹)</h2>
<p>江上往来人，但爱鲈鱼美。</p>
<p>君看一叶舟，出没风波里。</p>
<h4 id="宋代范仲淹江上渔者">——宋代·范仲淹《江上渔者》</h4>
<h2 id="泊船瓜洲-王安石">泊船瓜洲 (王安石)</h2>
<p>京口瓜洲一水间，钟山只隔数重山。</p>
<p>春风又绿江南岸，明月何时照我还。</p>
<p>(又绿 一作：自绿)——宋代·王安石《泊船瓜洲》</p>
<h2 id="游园不值-叶绍翁">游园不值 (叶绍翁)</h2>
<p>应怜屐齿印苍苔，小扣柴扉久不开。</p>
<p>春色满园关不住，一枝红杏出墙来。</p>
<h4 id="宋代叶绍翁游园不值">——宋代·叶绍翁《游园不值》</h4>
<h2 id="卜算子送鲍浩然之浙东-王观">卜算子·送鲍浩然之浙东 (王观)</h2>
<p>水是眼波横，山是眉峰聚。</p>
<p>欲问行人去那边？眉眼盈盈处。</p>
<p>才始送春归，又送君归去。</p>
<p>若到江南赶上春，千万和春住。</p>
<h4
id="宋代王观卜算子送鲍浩然之浙东">——宋代·王观《卜算子·送鲍浩然之浙东》</h4>
<h2 id="浣溪沙游蕲水清泉寺-苏轼">浣溪沙·游蕲水清泉寺 (苏轼)</h2>
<p>游蕲水清泉寺，寺临兰溪，溪水西流。</p>
<p>山下兰芽短浸溪，松间沙路净无泥，萧萧暮雨子规啼。</p>
<p>(萧萧 一作：潇潇)谁道人生无再少？门前流水尚能西！休将白发唱黄鸡。</p>
<h4
id="宋代苏轼浣溪沙游蕲水清泉寺">——宋代·苏轼《浣溪沙·游蕲水清泉寺》</h4>
<h2 id="清平乐春归何处-黄庭坚">清平乐·春归何处 (黄庭坚)</h2>
<p>春归何处？寂寞无行路。</p>
<p>若有人知春去处，唤取归来同住。</p>
<p>春无踪迹谁知？除非问取黄鹂。</p>
<p>百啭无人能解，因风飞过蔷薇。</p>
<p>(问取 一作：唤取)——宋代·黄庭坚《清平乐·春归何处》</p>
<h2 id="观沧海-曹操">观沧海 (曹操)</h2>
<p>东临碣石，以观沧海。</p>
<p>水何澹澹，山岛竦峙。</p>
<p>树木丛生，百草丰茂。</p>
<p>秋风萧瑟，洪波涌起。</p>
<p>日月之行，若出其中；星汉灿烂，若出其里。</p>
<p>幸甚至哉，歌以咏志。</p>
<h4 id="两汉曹操观沧海">——两汉·曹操《观沧海》</h4>
<h2 id="闻王昌龄左迁龙标遥有此寄">闻王昌龄左迁龙标遥有此寄</h2>
<p>杨花落尽子规啼，闻道龙标过五溪。</p>
<p>我寄愁心与明月，随君直到夜郎西。</p>
<p>(随君 一作：随风)——唐代·李白《闻王昌龄左迁龙标遥有此寄》</p>
<h2 id="次北固山下-王湾">次北固山下 (王湾)</h2>
<p>客路青山外，行舟绿水前。</p>
<p>潮平两岸阔，风正一帆悬。</p>
<p>海日生残夜，江春入旧年。</p>
<p>乡书何处达？归雁洛阳边。</p>
<h4 id="唐代王湾次北固山下">——唐代·王湾《次北固山下》</h4>
<h2 id="天净沙秋思-马致远">天净沙·秋思 (马致远)</h2>
<p>枯藤老树昏鸦，小桥流水人家，古道西风瘦马。</p>
<p>夕阳西下，断肠人在天涯。</p>
<h4 id="元代马致远天净沙秋思">——元代·马致远《天净沙·秋思》</h4>
<h2 id="咏雪-世说新语">咏雪 《世说新语》</h2>
<p>谢太傅寒雪日内集，与儿女讲论文义。</p>
<p>俄而雪骤，公欣然曰：“白雪纷纷何所似？”兄子胡儿曰：“撒盐空中差可拟。”</p>
<p>兄女曰：“未若柳絮因风起。”</p>
<p>公大笑乐。</p>
<p>即公大兄无奕女，左将军王凝之妻也。</p>
<h4 id="南北朝刘义庆咏雪">——南北朝·刘义庆《咏雪》</h4>
<h2 id="陈太丘与友期行-世说新语">陈太丘与友期行 《世说新语》</h2>
<p>陈太丘与友期行，期日中。</p>
<p>过中不至，太丘舍去，去后乃至。</p>
<p>元方时年七岁，门外戏。</p>
<p>客问元方：“尊君在不？”答曰：“待君久不至，已去。”</p>
<p>友人便怒曰：“非人哉！与人期行，相委而去。”</p>
<p>元方曰：“君与家君期日中。</p>
<p>日中不至，则是无信；对子骂父，则是无礼。”</p>
<p>友人惭，下车引之。</p>
<p>元方入门不顾。</p>
<h4
id="南北朝刘义庆陈太丘与友期行">——南北朝·刘义庆《陈太丘与友期行》</h4>
<h2 id="论语十二章">《论语》十二章</h2>
<p>子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》曾子曰：“吾日三省吾身：为人谋而不忠乎？与朋友交而不信乎？传不习乎？”《学而》子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”</p>
<p>《为政》子曰：“温故而知新，可以为师矣。”</p>
<p>《为政》子曰：“学而不思则罔，思而不学则殆。”</p>
<p>《为政》子曰：“贤哉，回也！一箪食，一瓢饮，在陋巷，人不堪其忧，回也不改其乐。</p>
<p>贤哉，回也！”《雍也》子曰：“知之者不如好之者，好之者不如乐之者。”</p>
<p>《雍也》子曰：“饭疏食，饮水，曲肱而枕之，乐亦在其中矣。</p>
<p>不义而富且贵，于我如浮云。”</p>
<p>《述而》子曰：“三人行，必有我师焉。</p>
<p>择其善者而从之，其不善者而改之。”</p>
<p>《述而》子在川上曰：“逝者如斯夫，不舍昼夜。”</p>
<p>《子罕》子曰：“三军可夺帅也，匹夫不可夺志也。”</p>
<p>《子罕》子夏曰：“博学而笃志，切问而近思，仁在其中矣。”</p>
<p>《子张》——先秦·孔子及其弟子《论语十二章》</p>
<h2 id="诫子书-诸葛亮">诫子书 (诸葛亮)</h2>
<p>夫君子之行，静以修身，俭以养德。</p>
<p>非淡泊无以明志，非宁静无以致远。</p>
<p>夫学须静也，才须学也，非学无以广才，非志无以成学。</p>
<p>淫慢则不能励精，险躁则不能治性。</p>
<p>年与时驰，意与日去，遂成枯落，多不接世，悲守穷庐，将复何及！ (淡泊
一作：澹泊；淫慢 一作：慆慢；治性
一作：冶性）——两汉·诸葛亮《诫子书》</p>
<h2 id="狼-蒲松龄">狼 (蒲松龄)</h2>
<p>一屠晚归，担中肉尽，止有剩骨。</p>
<p>途中两狼，缀行甚远。</p>
<p>屠惧，投以骨。</p>
<p>一狼得骨止，一狼仍从。</p>
<p>复投之，后狼止而前狼又至。</p>
<p>骨已尽矣，而两狼之并驱如故。</p>
<p>屠大窘，恐前后受其敌。</p>
<p>顾野有麦场，场主积薪其中，苫蔽成丘。</p>
<p>屠乃奔倚其下，弛担持刀。</p>
<p>狼不敢前，眈眈相向。</p>
<p>少时，一狼径去，其一犬坐于前。</p>
<p>久之，目似瞑，意暇甚。</p>
<p>屠暴起，以刀劈狼首，又数刀毙之。</p>
<p>方欲行，转视积薪后，一狼洞其中，意将隧入以攻其后也。</p>
<p>身已半入，止露尻尾。</p>
<p>屠自后断其股，亦毙之。</p>
<p>乃悟前狼假寐，盖以诱敌。</p>
<p>狼亦黠矣，而顷刻两毙，禽兽之变诈几何哉？止增笑耳。</p>
<h4 id="清代蒲松龄狼">——清代·蒲松龄《狼》</h4>
<h2 id="穿井得一人-吕氏春秋">穿井得一人 《吕氏春秋》</h2>
<p>宋之丁氏，家无井而出溉汲，常一人居外。</p>
<p>及其家穿井，告人曰：“吾穿井得一人。”</p>
<p>有闻而传之者：“丁氏穿井得一人。”</p>
<p>国人道之，闻之于宋君。</p>
<p>宋君令人问之于丁氏，丁氏对曰：“得一人之使，非得一人于井中也。”</p>
<p>求闻之若此，不若无闻也。</p>
<h4 id="先秦吕不韦穿井得一人">——先秦·吕不韦《穿井得一人》</h4>
<h2 id="杞人忧天-列子">杞人忧天 《列子》</h2>
<p>杞国有人忧天地崩坠，身亡所寄，废寝食者。</p>
<p>又有忧彼之所忧者，因往晓之，曰：“天，积气耳，亡处亡气。</p>
<p>若屈伸呼吸，终日在天中行止，奈何忧崩坠乎？”　　其人曰：“天果积气，日月星宿，不当坠耶？”　　晓之者曰：“日月星宿，亦积气中之有光耀者，只使坠，亦不能有所中伤。”</p>
<p>其人曰：“奈地坏何？”　　晓之者曰：“地，积块耳，充塞四虚，亡处亡块。</p>
<p>若躇步跐蹈，终日在地上行止，奈何忧其坏？”　　其人舍然大喜，晓之者亦舍然大喜。</p>
<h4 id="先秦列子杞人忧天">——先秦·《列子》《杞人忧天》</h4>
<h2 id="峨眉山月歌-李白">峨眉山月歌 (李白)</h2>
<p>峨眉山月半轮秋，影入平羌江水流。</p>
<p>夜发清溪向三峡，思君不见下渝州。</p>
<h4 id="唐代李白峨眉山月歌">——唐代·李白《峨眉山月歌》</h4>
<h2 id="江南逢李龟年-杜甫">江南逢李龟年 (杜甫)</h2>
<p>岐王宅里寻常见，崔九堂前几度闻。</p>
<p>正是江南好风景，落花时节又逢君。</p>
<h4 id="唐代杜甫江南逢李龟年">——唐代·杜甫《江南逢李龟年》</h4>
<h2 id="行军九日思长安故园-岑参">行军九日思长安故园 (岑参)</h2>
<p>强欲登高去，无人送酒来。</p>
<p>遥怜故园菊，应傍战场开。</p>
<h4
id="唐代岑参行军九日思长安故园">——唐代·岑参《行军九日思长安故园》</h4>
<h2 id="夜上受降城闻笛-李益">夜上受降城闻笛 (李益)</h2>
<p>回乐烽前沙似雪，受降城外月如霜。</p>
<p>(回乐烽 一作：回乐峰)不知何处吹芦管，一夜征人尽望乡。</p>
<h4 id="唐代李益夜上受降城闻笛">——唐代·李益《夜上受降城闻笛》</h4>
<h2 id="秋词其一-刘禹锡">秋词·其一 (刘禹锡)</h2>
<p>自古逢秋悲寂寥，我言秋日胜春朝。</p>
<p>晴空一鹤排云上，便引诗情到碧霄。</p>
<h4 id="唐代刘禹锡秋词二首其一">——唐代·刘禹锡《秋词二首·其一》</h4>
<h2 id="夜雨寄北-李商隐">夜雨寄北 (李商隐)</h2>
<p>君问归期未有期，巴山夜雨涨秋池。</p>
<p>何当共剪西窗烛，却话巴山夜雨时。</p>
<h4 id="唐代李商隐夜雨寄北">——唐代·李商隐《夜雨寄北》</h4>
<h2 id="十一月四日风雨大作其二">十一月四日风雨大作·其二</h2>
<p>僵卧孤村不自哀，尚思为国戍轮台。</p>
<p>夜阑卧听风吹雨，铁马冰河入梦来。</p>
<h4
id="宋代陆游十一月四日风雨大作其二">——宋代·陆游《十一月四日风雨大作·其二》</h4>
<h2 id="潼关-谭嗣同">潼关 (谭嗣同)</h2>
<p>终古高云簇此城，秋风吹散马蹄声。</p>
<p>河流大野犹嫌束，山入潼关不解平。</p>
<h4 id="清代谭嗣同潼关">——清代·谭嗣同《潼关》</h4>
<h2 id="孙权劝学-资治通鉴">孙权劝学 《资治通鉴》</h2>
<p>初，权谓吕蒙曰：“卿今当涂掌事，不可不学！”蒙辞以军中多务。</p>
<p>权曰：“孤岂欲卿治经为博士邪！但当涉猎，见往事耳。</p>
<p>卿言多务，孰若孤？孤常读书，自以为大有所益。”</p>
<p>蒙乃始就学。</p>
<p>及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。</p>
<h4 id="宋代司马光孙权劝学">——宋代·司马光《孙权劝学》</h4>
<h2 id="木兰诗">木兰诗</h2>
<p>唧唧复唧唧，木兰当户织。</p>
<p>不闻机杼声，唯闻女叹息。</p>
<p>(唯 一作：惟)　　问女何所思，问女何所忆。</p>
<p>女亦无所思，女亦无所忆。</p>
<p>昨夜见军帖，可汗大点兵，军书十二卷，卷卷有爷名。</p>
<p>阿爷无大儿，木兰无长兄，愿为市鞍马，从此替爷征。</p>
<p>东市买骏马，西市买鞍鞯，南市买辔头，北市买长鞭。</p>
<p>旦辞爷娘去，暮宿黄河边，不闻爷娘唤女声，但闻黄河流水鸣溅溅。</p>
<p>旦辞黄河去，暮至黑山头，不闻爷娘唤女声，但闻燕山胡骑鸣啾啾。</p>
<p>万里赴戎机，关山度若飞。</p>
<p>朔气传金柝，寒光照铁衣。</p>
<p>将军百战死，壮士十年归。</p>
<p>归来见天子，天子坐明堂。</p>
<p>策勋十二转，赏赐百千强。</p>
<p>可汗问所欲，木兰不用尚书郎，愿驰千里足，送儿还故乡。</p>
<p>爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。</p>
<p>开我东阁门，坐我西阁床。</p>
<p>脱我战时袍，著我旧时裳。</p>
<p>当窗理云鬓，对镜帖花黄。</p>
<p>出门看火伴，火伴皆惊忙：同行十二年，不知木兰是女郎。</p>
<p>雄兔脚扑朔，雌兔眼迷离；双兔傍地走，安能辨我是雄雌？——南北朝·乐府诗集《木兰诗》</p>
<h2 id="卖油翁-欧阳修">卖油翁 (欧阳修)</h2>
<p>陈康肃公善射，当世无双 ，公亦以此自矜。</p>
<p>尝射于家圃，有卖油翁释担而立，睨之久而不去。</p>
<p>见其发矢十中八九，但微颔之。</p>
<p>(善射
一作：尧咨善射)　　康肃问曰：“汝亦知射乎？吾射不亦精乎？”翁曰：“无他，但手熟尔。”</p>
<p>康肃忿然曰：“尔安敢轻吾射！”翁曰：“以我酌油知之。”</p>
<p>乃取一葫芦置于地，以钱覆其口，徐以杓酌油沥之，自钱孔入，而钱不湿。</p>
<p>因曰：“我亦无他，惟手熟尔。”</p>
<p>康肃笑而遣之。</p>
<p>此与庄生所谓解牛斫轮者何异？(部分教材无此句)——宋代·欧阳修《卖油翁》</p>
<h2 id="陋室铭-刘禹锡">陋室铭 (刘禹锡)</h2>
<p>山不在高，有仙则名。</p>
<p>水不在深，有龙则灵。</p>
<p>斯是陋室，惟吾德馨。</p>
<p>苔痕上阶绿，草色入帘青。</p>
<p>谈笑有鸿儒，往来无白丁。</p>
<p>可以调素琴，阅金经。</p>
<p>无丝竹之乱耳，无案牍之劳形。</p>
<p>南阳诸葛庐，西蜀子云亭。</p>
<p>孔子云：何陋之有？——唐代·刘禹锡《陋室铭》</p>
<h2 id="爱莲说-周敦颐">爱莲说 (周敦颐)</h2>
<p>水陆草木之花，可爱者甚蕃。</p>
<p>晋陶渊明独爱菊。</p>
<p>自李唐来，世人甚爱牡丹。</p>
<p>予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。</p>
<p>(甚爱
一作：盛爱)　　予谓菊，花之隐逸者也；牡丹，花之富贵者也；莲，花之君子者也。</p>
<p>噫！菊之爱，陶后鲜有闻。</p>
<p>莲之爱，同予者何人？牡丹之爱，宜乎众矣。</p>
<h4 id="宋代周敦颐爱莲说">——宋代·周敦颐《爱莲说》</h4>
<h2 id="登幽州台歌-陈子昂">登幽州台歌 (陈子昂)</h2>
<p>前不见古人，后不见来者。</p>
<p>念天地之悠悠，独怆然而涕下！——唐代·陈子昂《登幽州台歌》</p>
<h2 id="望岳-杜甫">望岳 (杜甫)</h2>
<p>岱宗夫如何？齐鲁青未了。</p>
<p>造化钟神秀，阴阳割昏晓。</p>
<p>荡胸生曾云，决眦入归鸟。</p>
<p>( 曾 同：层)会当凌绝顶，一览众山小。</p>
<h4 id="唐代杜甫望岳">——唐代·杜甫《望岳》</h4>
<h2 id="登飞来峰-王安石">登飞来峰 (王安石)</h2>
<p>飞来山上千寻塔，闻说鸡鸣见日升。</p>
<p>(飞来山 一作：飞来峰)不畏浮云遮望眼，自缘身在最高层。</p>
<h4 id="宋代王安石登飞来峰">——宋代·王安石《登飞来峰》</h4>
<h2 id="游山西村-陆游">游山西村 (陆游)</h2>
<p>莫笑农家腊酒浑，丰年留客足鸡豚。</p>
<p>山重水复疑无路，柳暗花明又一村。</p>
<p>箫鼓追随春社近，衣冠简朴古风存。</p>
<p>从今若许闲乘月，拄杖无时夜叩门。</p>
<h4 id="宋代陆游游山西村">——宋代·陆游《游山西村》</h4>
<h2 id="己亥杂诗其五-龚自珍">己亥杂诗·其五 (龚自珍)</h2>
<p>浩荡离愁白日斜，吟鞭东指即天涯。</p>
<p>落红不是无情物，化作春泥更护花。</p>
<h4 id="清代龚自珍己亥杂诗其五">——清代·龚自珍《己亥杂诗·其五》</h4>
<h2 id="活板-沈括">活板 (沈括)</h2>
<p>板印书籍，唐人尚未盛为之。</p>
<p>自冯瀛王始印五经，已后典籍皆为板本。</p>
<p>庆历中，有布衣毕昇，又为活板。</p>
<p>其法：用胶泥刻字，薄如钱唇，每字为一印，火烧令坚。</p>
<p>先设一铁板，其上以松脂、蜡和纸灰之类冒之。</p>
<p>欲印，则以一铁范置铁板上，乃密布字印，满铁范为一板，持就火炀之，药稍镕，则以一平板按其面，则字平如砥。</p>
<p>若止印三二本，未为简易；若印数十百千本，则极为神速。</p>
<p>常作二铁板，一板印刷，一板已自布字，此印者才毕，则第二板已具，更互用之，瞬息可就。</p>
<p>每一字皆有数印，如“之”“也”等字，每字有二十余印，以备一板内有重复者。</p>
<p>不用，则以纸帖之，每韵为一帖，木格贮之。</p>
<p>有奇字素无备者，旋刻之，以草火烧，瞬息可成。</p>
<p>不以木为之者，木理有疏密，沾水则高下不平，兼与药相粘，不可取；不若燔土，用讫再火令药镕，以手拂之，其印自落，殊不沾污。</p>
<p>昇死，其印为余群从所得，至今宝藏。</p>
<p>(余 一作：予)——宋代·沈括《活板》</p>
<h2 id="竹里馆-王维">竹里馆 (王维)</h2>
<p>独坐幽篁里，弹琴复长啸。</p>
<p>深林人不知，明月来相照。</p>
<h4 id="唐代王维竹里馆">——唐代·王维《竹里馆》</h4>
<h2 id="春夜洛城闻笛-李白">春夜洛城闻笛 (李白)</h2>
<p>谁家玉笛暗飞声，散入春风满洛城。</p>
<p>此夜曲中闻折柳，何人不起故园情。</p>
<h4 id="唐代李白春夜洛城闻笛">——唐代·李白《春夜洛城闻笛》</h4>
<h2 id="逢入京使-岑参">逢入京使 (岑参)</h2>
<p>故园东望路漫漫，双袖龙钟泪不干。</p>
<p>马上相逢无纸笔，凭君传语报平安。</p>
<h4 id="唐代岑参逢入京使">——唐代·岑参《逢入京使》</h4>
<h2 id="晚春-韩愈">晚春 (韩愈)</h2>
<p>草树知春不久归，百般红紫斗芳菲。</p>
<p>(草树 一作：草木)杨花榆荚无才思，惟解漫天作雪飞。</p>
<h4 id="唐代韩愈晚春">——唐代·韩愈《晚春》</h4>
<h2 id="泊秦淮-杜牧">泊秦淮 (杜牧)</h2>
<p>烟笼寒水月笼沙，夜泊秦淮近酒家。</p>
<p>商女不知亡国恨，隔江犹唱后庭花。</p>
<h4 id="唐代杜牧泊秦淮">——唐代·杜牧《泊秦淮》</h4>
<h2 id="贾生-李商隐">贾生 (李商隐)</h2>
<p>宣室求贤访逐臣，贾生才调更无伦。</p>
<p>可怜夜半虚前席，不问苍生问鬼神。</p>
<h4 id="唐代李商隐贾生">——唐代·李商隐《贾生》</h4>
<h2 id="过松源晨炊漆公店-杨万里">过松源晨炊漆公店 (杨万里)</h2>
<p>莫言下岭便无难，赚得行人错喜欢。</p>
<p>(错喜欢 一作：空喜欢)政入万山围子里，一山放出一山拦。</p>
<p>(政入 一作：正入；围子 一作：圈子；放出
一作：放过)——宋代·杨万里《过松源晨炊漆公店》</p>
<h2 id="约客-赵师秀">约客 (赵师秀)</h2>
<p>黄梅时节家家雨，青草池塘处处蛙。</p>
<p>有约不来过夜半，闲敲棋子落灯花。</p>
<h4 id="宋代赵师秀约客">——宋代·赵师秀《约客》</h4>
<h2 id="三峡-郦道元">三峡 (郦道元)</h2>
<p>自三峡七百里中，两岸连山，略无阙处。</p>
<p>重岩叠嶂，隐天蔽日，自非亭午夜分，不见曦月。</p>
<p>(阙 通：缺；重岩 一作：重峦)　　至于夏水襄陵，沿溯阻绝。</p>
<p>或王命急宣，有时朝发白帝，暮到江陵，其间千二百里，虽乘奔御风，不以疾也。</p>
<p>(溯 同：泝；暮到
一作：暮至)　　春冬之时，则素湍绿潭，回清倒影，绝巘多生怪柏，悬泉瀑布，飞漱其间，清荣峻茂，良多趣味。</p>
<p>每至晴初霜旦，林寒涧肃，常有高猿长啸，属引凄异，空谷传响，哀转久绝。</p>
<p>故渔者歌曰：“巴东三峡巫峡长，猿鸣三声泪沾裳。”</p>
<h4 id="南北朝郦道元三峡">——南北朝·郦道元《三峡》</h4>
<h2 id="答谢中书书-陶弘景">答谢中书书 (陶弘景)</h2>
<p>山川之美，古来共谈。</p>
<p>高峰入云，清流见底。</p>
<p>两岸石壁，五色交辉 。</p>
<p>青林翠竹，四时俱备。</p>
<p>晓雾将歇，猿鸟乱鸣；夕日欲颓，沉鳞竞跃。</p>
<p>实是欲界之仙都。</p>
<p>自康乐以来，未复有能与其奇者。</p>
<h4 id="南北朝陶弘景答谢中书书">——南北朝·陶弘景《答谢中书书》</h4>
<h2 id="记承天寺夜游-苏轼">记承天寺夜游 (苏轼)</h2>
<p>元丰六年十月十二日夜，解衣欲睡，月色入户，欣然起行。</p>
<p>念无与为乐者，遂至承天寺寻张怀民。</p>
<p>怀民亦未寝，相与步于中庭。</p>
<p>庭下如积水空明，水中藻、荇交横，盖竹柏影也。</p>
<p>何夜无月？何处无竹柏？但少闲人如吾两人者耳。</p>
<h4 id="宋代苏轼记承天寺夜游">——宋代·苏轼《记承天寺夜游》</h4>
<h2 id="与朱元思书-吴均">与朱元思书 (吴均)</h2>
<p>风烟俱净，天山共色。</p>
<p>从流飘荡，任意东西。</p>
<p>自富阳至桐庐一百许里，奇山异水，天下独绝。</p>
<p>水皆缥碧，千丈见底。</p>
<p>游鱼细石，直视无碍。</p>
<p>急湍甚箭，猛浪若奔。</p>
<p>夹岸高山，皆生寒树，负势竞上，互相轩邈，争高直指，千百成峰。</p>
<p>泉水激石，泠泠作响；好鸟相鸣，嘤嘤成韵。</p>
<p>蝉则千转不穷，猿则百叫无绝。</p>
<p>鸢飞戾天者，望峰息心；经纶世务者，窥谷忘反。</p>
<p>横柯上蔽，在昼犹昏；疏条交映，有时见日。</p>
<h4 id="南北朝吴均与朱元思书">——南北朝·吴均《与朱元思书》</h4>
<h2 id="野望-王绩">野望 (王绩)</h2>
<p>东皋薄暮望，徙倚欲何依。</p>
<p>树树皆秋色，山山唯落晖。</p>
<p>牧人驱犊返，猎马带禽归。</p>
<p>相顾无相识，长歌怀采薇。</p>
<h4 id="唐代王绩野望">——唐代·王绩《野望》</h4>
<h2 id="黄鹤楼-崔颢">黄鹤楼 (崔颢)</h2>
<p>昔人已乘黄鹤去，此地空余黄鹤楼。</p>
<p>黄鹤一去不复返，白云千载空悠悠。</p>
<p>晴川历历汉阳树，芳草萋萋鹦鹉洲。</p>
<p>日暮乡关何处是？烟波江上使人愁。</p>
<h4 id="唐代崔颢黄鹤楼">——唐代·崔颢《黄鹤楼》</h4>
<h2 id="使至塞上-王维">使至塞上 (王维)</h2>
<p>单车欲问边，属国过居延。</p>
<p>征蓬出汉塞，归雁入胡天。</p>
<p>大漠孤烟直，长河落日圆。</p>
<p>萧关逢候骑，都护在燕然。</p>
<h4 id="唐代王维使至塞上">——唐代·王维《使至塞上》</h4>
<h2 id="渡荆门送别-李白">渡荆门送别 (李白)</h2>
<p>渡远荆门外，来从楚国游。</p>
<p>山随平野尽，江入大荒流。</p>
<p>月下飞天镜，云生结海楼。</p>
<p>仍怜故乡水，万里送行舟。</p>
<h4 id="唐代李白渡荆门送别">——唐代·李白《渡荆门送别》</h4>
<h2 id="钱塘湖春行-白居易">钱塘湖春行 (白居易)</h2>
<p>孤山寺北贾亭西，水面初平云脚低。</p>
<p>几处早莺争暖树，谁家新燕啄春泥。</p>
<p>乱花渐欲迷人眼，浅草才能没马蹄。</p>
<p>最爱湖东行不足，绿杨阴里白沙堤。</p>
<h4 id="唐代白居易钱塘湖春行">——唐代·白居易《钱塘湖春行》</h4>
<h2 id="得道多助失道寡助-孟子">得道多助，失道寡助 《孟子》</h2>
<p>天时不如地利，地利不如人和。</p>
<p>三里之城，七里之郭，环而攻之而不胜。</p>
<p>夫环而攻之，必有得天时者矣，然而不胜者，是天时不如地利也。</p>
<p>城非不高也，池非不深也，兵革非不坚利也，米粟非不多也，委而去之，是地利不如人和也。</p>
<p>故曰：域民不以封疆之界，固国不以山溪之险，威天下不以兵革之利。</p>
<p>得道者多助，失道者寡助。</p>
<p>寡助之至，亲戚畔之；多助之至，天下顺之。</p>
<p>以天下之所顺，攻亲戚之所畔，故君子有不战，战必胜矣。</p>
<h4 id="先秦孟子得道多助失道寡助">——先秦·孟子《得道多助，失道寡助》</h4>
<h2 id="富贵不能淫-孟子">富贵不能淫 《孟子》</h2>
<p>景春曰：“公孙衍、张仪岂不诚大丈夫哉？一怒而诸侯惧，安居而天下熄。”</p>
<p>孟子曰：“是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：’往之女家，必敬必戒，无违夫子！’以顺为正者，妾妇之道也。</p>
<p>居天下之广居，立天下之正位，行天下之大道。</p>
<p>得志，与民由之；不得志，独行其道。</p>
<p>富贵不能淫，贫贱不能移，威武不能屈，此之谓大丈夫。”</p>
<h4 id="先秦孟子富贵不能淫">——先秦·孟子《富贵不能淫》</h4>
<h2 id="生于忧患死于安乐-孟子">生于忧患，死于安乐 《孟子》</h2>
<p>舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。</p>
<p>故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。</p>
<p>(是人
一作：斯人)　　人恒过，然后能改；困于心，衡于虑，而后作；征于色，发于声，而后喻。</p>
<p>入则无法家拂士，出则无敌国外患者，国恒亡。</p>
<p>然后知生于忧患而死于安乐也。</p>
<h4
id="先秦孟子及其弟子生于忧患死于安乐">——先秦·孟子及其弟子《生于忧患，死于安乐》</h4>
<h2 id="愚公移山-列子">愚公移山 《列子》</h2>
<p>太行、王屋二山，方七百里，高万仞，本在冀州之南，河阳之北。</p>
<p>北山愚公者，年且九十，面山而居。</p>
<p>惩山北之塞，出入之迂也，聚室而谋曰：“吾与汝毕力平险，指通豫南，达于汉阴，可乎？”杂然相许。</p>
<p>其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”</p>
<p>遂率子孙荷担者三夫，叩石垦壤，箕畚运于渤海之尾。</p>
<p>邻人京城氏之孀妻有遗男，始龀，跳往助之。</p>
<p>寒暑易节，始一反焉。</p>
<p>河曲智叟笑而止之曰：“甚矣，汝之不惠！以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。</p>
<p>虽我之死，有子存焉。</p>
<p>子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。</p>
<p>操蛇之神闻之，惧其不已也，告之于帝。</p>
<p>帝感其诚，命夸娥氏二子负二山，一厝朔东，一厝雍南。</p>
<p>自此，冀之南，汉之阴，无陇断焉。</p>
<h4 id="先秦列子愚公移山">——先秦·列子《愚公移山》</h4>
<h2 id="周亚夫军细柳-司马迁">周亚夫军细柳 (司马迁)</h2>
<p>文帝之后六年，匈奴大入边。</p>
<p>乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳：以备胡。</p>
<p>上自劳军。</p>
<p>至霸上及棘门军，直驰入，将以下骑送迎。</p>
<p>已而之细柳军，军士吏被甲，锐兵刃，彀弓弩，持满。</p>
<p>天子先驱至，不得入。</p>
<p>先驱曰：“天子且至！”军门都尉曰：“将军令曰‘军中闻将军令，不闻天子之诏。’</p>
<p>”居无何，上至，又不得入。</p>
<p>于是上乃使使持节诏将军：“吾欲入劳军。”</p>
<p>亚夫乃传言开壁门。</p>
<p>壁门士吏谓从属车骑曰：“将军约，军中不得驱驰。”</p>
<p>于是天子乃按辔徐行。</p>
<p>至营，将军亚夫持兵揖曰：“介胄之士不拜，请以军礼见。”</p>
<p>天子为动，改容式车。</p>
<p>使人称谢：“皇帝敬劳将军。”</p>
<p>成礼而去。</p>
<p>既出军门，群臣皆惊。</p>
<p>文帝曰：“嗟乎，此真将军矣！曩者霸上、棘门军，若儿戏耳，其将固可袭而虏也。</p>
<p>至于亚夫，可得而犯邪！”称善者久之。</p>
<h4 id="两汉司马迁周亚夫军细柳">——两汉·司马迁《周亚夫军细柳》</h4>
<h2 id="饮酒其五-陶渊明">饮酒·其五 (陶渊明)</h2>
<p>结庐在人境，而无车马喧。</p>
<p>问君何能尔？心远地自偏。</p>
<p>采菊东篱下，悠然见南山。</p>
<p>山气日夕佳，飞鸟相与还。</p>
<p>此中有真意，欲辨已忘言。</p>
<h4 id="魏晋陶渊明饮酒其五">——魏晋·陶渊明《饮酒·其五》</h4>
<h2 id="春望-杜甫">春望 (杜甫)</h2>
<p>国破山河在，城春草木深。</p>
<p>感时花溅泪，恨别鸟惊心。</p>
<p>烽火连三月，家书抵万金。</p>
<p>白头搔更短，浑欲不胜簪。</p>
<h4 id="唐代杜甫春望">——唐代·杜甫《春望》</h4>
<h2 id="雁门太守行-李贺">雁门太守行 (李贺)</h2>
<p>黑云压城城欲摧，甲光向日金鳞开。</p>
<p>角声满天秋色里，塞上燕脂凝夜紫。</p>
<p>(塞上 一作：塞土)半卷红旗临易水，霜重鼓寒声不起。</p>
<p>报君黄金台上意，提携玉龙为君死。</p>
<h4 id="唐代李贺雁门太守行">——唐代·李贺《雁门太守行》</h4>
<h2 id="赤壁-杜牧">赤壁 (杜牧)</h2>
<p>折戟沉沙铁未销，自将磨洗认前朝。</p>
<p>东风不与周郎便，铜雀春深锁二乔。</p>
<h4 id="唐代杜牧赤壁">——唐代·杜牧《赤壁》</h4>
<h2 id="渔家傲天接云涛连晓雾-李清照">渔家傲·天接云涛连晓雾 (李清照)</h2>
<p>天接云涛连晓雾，星河欲转千帆舞。</p>
<p>仿佛梦魂归帝所。</p>
<p>闻天语，殷勤问我归何处。</p>
<p>我报路长嗟日暮，学诗谩有惊人句。</p>
<p>九万里风鹏正举。</p>
<p>风休住，蓬舟吹取三山去！——宋代·李清照《渔家傲·天接云涛连晓雾》</p>
<h2 id="庭中有奇树">庭中有奇树</h2>
<p>庭中有奇树，绿叶发华滋。</p>
<p>攀条折其荣，将以遗所思。</p>
<p>馨香盈怀袖，路远莫致之。</p>
<p>此物何足贵？但感别经时。</p>
<h4 id="两汉佚名庭中有奇树">——两汉·佚名《庭中有奇树》</h4>
<h2 id="龟虽寿-曹操">龟虽寿 (曹操)</h2>
<p>神龟虽寿，犹有竟时；腾蛇乘雾，终为土灰。</p>
<p>(腾 一作：螣)老骥伏枥，志在千里；烈士暮年，壮心不已。</p>
<p>盈缩之期，不但在天；养怡之福，可得永年。</p>
<p>幸甚至哉，歌以咏志。</p>
<h4 id="两汉曹操龟虽寿">——两汉·曹操《龟虽寿》</h4>
<h2 id="赠从弟其二-刘桢">赠从弟·其二 (刘桢)</h2>
<p>亭亭山上松，瑟瑟谷中风。</p>
<p>风声一何盛，松枝一何劲！冰霜正惨凄，终岁常端正。</p>
<p>岂不罹凝寒？松柏有本性。</p>
<h4 id="两汉东汉刘桢赠从弟其二">——两汉·东汉·刘桢《赠从弟·其二》</h4>
<h2 id="梁甫行-曹植">梁甫行 (曹植)</h2>
<p>八方各异气，千里殊风雨。</p>
<p>剧哉边海民，寄身于草野。</p>
<p>(草野 一作：草墅)妻子象禽兽，行止依林阻。</p>
<p>柴门何萧条，狐兔翔我宇。</p>
<h4 id="魏晋曹植梁甫行">——魏晋·曹植《梁甫行》</h4>
<h2 id="浣溪沙一曲新词酒一杯-晏殊">浣溪沙·一曲新词酒一杯 (晏殊)</h2>
<p>一曲新词酒一杯，去年天气旧亭台。</p>
<p>夕阳西下几时回？无可奈何花落去，似曾相识燕归来。</p>
<p>小园香径独徘徊。</p>
<h4
id="宋代晏殊浣溪沙一曲新词酒一杯">——宋代·晏殊《浣溪沙·一曲新词酒一杯》</h4>
<h2 id="采桑子轻舟短棹西湖好-欧阳修">采桑子·轻舟短棹西湖好 (欧阳修)</h2>
<p>轻舟短棹西湖好，绿水逶迤。</p>
<p>芳草长堤，隐隐笙歌处处随。</p>
<p>无风水面琉璃滑，不觉船移。</p>
<p>微动涟漪，惊起沙禽掠岸飞。</p>
<h4
id="宋代欧阳修采桑子轻舟短棹西湖好">——宋代·欧阳修《采桑子·轻舟短棹西湖好》</h4>
<h2 id="相见欢金陵城上西楼-朱敦儒">相见欢·金陵城上西楼 (朱敦儒)</h2>
<p>金陵城上西楼，倚清秋。</p>
<p>万里夕阳垂地大江流。</p>
<p>中原乱，簪缨散，几时收？试倩悲风吹泪过扬州。</p>
<h4
id="宋代朱敦儒相见欢金陵城上西楼">——宋代·朱敦儒《相见欢·金陵城上西楼》</h4>
<h2 id="如梦令常记溪亭日暮-李清照">如梦令·常记溪亭日暮 (李清照)</h2>
<p>常记溪亭日暮，沉醉不知归路。</p>
<p>兴尽晚回舟，误入藕花深处。</p>
<p>争渡，争渡，惊起一滩鸥鹭。</p>
<h4
id="宋代李清照如梦令常记溪亭日暮">——宋代·李清照《如梦令·常记溪亭日暮》</h4>
<h2 id="桃花源记-陶渊明">桃花源记 (陶渊明)</h2>
<p>晋太元中，武陵人捕鱼为业。</p>
<p>缘溪行，忘路之远近。</p>
<p>忽逢桃花林，夹岸数百步，中无杂树，芳草鲜美，落英缤纷。</p>
<p>渔人甚异之，复前行，欲穷其林。</p>
<p>林尽水源，便得一山，山有小口，仿佛若有光。</p>
<p>便舍船，从口入。</p>
<p>初极狭，才通人。</p>
<p>复行数十步，豁然开朗。</p>
<p>土地平旷，屋舍俨然，有良田、美池、桑竹之属。</p>
<p>阡陌交通，鸡犬相闻。</p>
<p>其中往来种作，男女衣着，悉如外人。</p>
<p>黄发垂髫，并怡然自乐。</p>
<p>见渔人，乃大惊，问所从来。</p>
<p>具答之。</p>
<p>便要还家，设酒杀鸡作食。</p>
<p>村中闻有此人，咸来问讯。</p>
<p>自云先世避秦时乱，率妻子邑人来此绝境，不复出焉，遂与外人间隔。</p>
<p>问今是何世，乃不知有汉，无论魏晋。</p>
<p>此人一一为具言所闻，皆叹惋。</p>
<p>余人各复延至其家，皆出酒食。</p>
<p>停数日，辞去。</p>
<p>此中人语云：“不足为外人道也。”</p>
<p>(间隔 一作：隔绝)　　既出，得其船，便扶向路，处处志之。</p>
<p>及郡下，诣太守，说如此。</p>
<p>太守即遣人随其往，寻向所志，遂迷，不复得路。</p>
<p>南阳刘子骥，高尚士也，闻之，欣然规往。</p>
<p>未果，寻病终。</p>
<p>后遂无问津者。</p>
<h4 id="魏晋陶渊明桃花源记">——魏晋·陶渊明《桃花源记》</h4>
<h2 id="小石潭记-柳宗元">小石潭记 (柳宗元)</h2>
<p>从小丘西行百二十步，隔篁竹，闻水声，如鸣珮环，心乐之。</p>
<p>伐竹取道，下见小潭，水尤清冽。</p>
<p>全石以为底，近岸，卷石底以出，为坻，为屿，为嵁，为岩。</p>
<p>青树翠蔓，蒙络摇缀，参差披拂。</p>
<p>潭中鱼可百许头，皆若空游无所依。</p>
<p>日光下澈，影布石上。</p>
<p>佁然不动，俶尔远逝，往来翕忽，似与游者相乐。</p>
<p>(下澈 一作：下彻)　　潭西南而望，斗折蛇行，明灭可见。</p>
<p>其岸势犬牙差互，不可知其源。</p>
<p>坐潭上，四面竹树环合，寂寥无人，凄神寒骨，悄怆幽邃。</p>
<p>以其境过清，不可久居，乃记之而去。</p>
<p>同游者：吴武陵，龚古，余弟宗玄。</p>
<p>隶而从者，崔氏二小生，曰恕己，曰奉壹。</p>
<h4 id="唐代柳宗元小石潭记">——唐代·柳宗元《小石潭记》</h4>
<h2 id="核舟记-魏学洢">核舟记 (魏学洢)</h2>
<p>明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。</p>
<p>尝贻余核舟一，盖大苏泛赤壁云。</p>
<p>舟首尾长约八分有奇，高可二黍许。</p>
<p>中轩敞者为舱，箬篷覆之。</p>
<p>旁开小窗，左右各四，共八扇。</p>
<p>启窗而观，雕栏相望焉。</p>
<p>闭之，则右刻“山高月小，水落石出”，左刻“清风徐来，水波不兴”，石青糁之。</p>
<p>(箬篷
一作：篛篷)　　船头坐三人，中峨冠而多髯者为东坡，佛印居右，鲁直居左。</p>
<p>苏、黄共阅一手卷。</p>
<p>东坡右手执卷端，左手抚鲁直背。</p>
<p>鲁直左手执卷末，右手指卷，如有所语。</p>
<p>东坡现右足，鲁直现左足，各微侧，其两膝相比者，各隐卷底衣褶中。</p>
<p>佛印绝类弥勒，袒胸露乳，矫首昂视，神情与苏、黄不属。</p>
<p>卧右膝，诎右臂支船，而竖其左膝，左臂挂念珠倚之——珠可历历数也。</p>
<p>舟尾横卧一楫。</p>
<p>楫左右舟子各一人。</p>
<p>居右者椎髻仰面，左手倚一衡木，右手攀右趾，若啸呼状。</p>
<p>居左者右手执蒲葵扇，左手抚炉，炉上有壶，其人视端容寂，若听茶声然。</p>
<p>其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。</p>
<p>又用篆章一，文曰“初平山人”，其色丹。</p>
<p>通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四。</p>
<p>而计其长曾不盈寸。</p>
<p>盖简桃核修狭者为之。</p>
<p>嘻，技亦灵怪矣哉！——明代·魏学洢《核舟记》</p>
<h2 id="关雎-诗经">关雎 《诗经》</h2>
<p>关关雎鸠，在河之洲。</p>
<p>窈窕淑女，君子好逑。</p>
<p>参差荇菜，左右流之。</p>
<p>窈窕淑女，寤寐求之。</p>
<p>求之不得，寤寐思服。</p>
<p>悠哉悠哉，辗转反侧。</p>
<p>参差荇菜，左右采之。</p>
<p>窈窕淑女，琴瑟友之。</p>
<p>参差荇菜，左右芼之。</p>
<p>窈窕淑女，钟鼓乐之。</p>
<h4 id="先秦诗经国风周南关雎">——先秦·诗经·国风·周南《关雎》</h4>
<h2 id="蒹葭-诗经">蒹葭 《诗经》</h2>
<p>蒹葭苍苍，白露为霜。</p>
<p>所谓伊人，在水一方。</p>
<p>溯洄从之，道阻且长。</p>
<p>溯游从之，宛在水中央。</p>
<p>蒹葭萋萋，白露未晞。</p>
<p>所谓伊人，在水之湄。</p>
<p>溯洄从之，道阻且跻。</p>
<p>溯游从之，宛在水中坻。</p>
<p>蒹葭采采，白露未已。</p>
<p>所谓伊人，在水之涘。</p>
<p>溯洄从之，道阻且右。</p>
<p>溯游从之，宛在水中沚。</p>
<h4 id="先秦诗经国风秦风蒹葭">——先秦·诗经·国风·秦风《蒹葭》</h4>
<h2 id="北冥有鱼-庄子">北冥有鱼 《庄子》</h2>
<p>北冥有鱼，其名为鲲。</p>
<p>鲲之大，不知其几千里也；化而为鸟，其名为鹏。</p>
<p>鹏之背，不知其几千里也；怒而飞，其翼若垂天之云。</p>
<p>是鸟也，海运则将徙于南冥。</p>
<p>南冥者，天池也。</p>
<p>《齐谐》者，志怪者也。</p>
<p>《谐》之言曰：“鹏之徙于南冥也，水击三千里，抟扶摇而上者九万里，去以六月息者也。”</p>
<p>野马也，尘埃也，生物之以息相吹也。</p>
<p>天之苍苍，其正色邪？其远而无所至极邪？其视下也，亦若是则已矣。</p>
<h4 id="先秦庄周北冥有鱼">——先秦·庄周《北冥有鱼》</h4>
<h2 id="庄子与惠子游于濠梁之上">庄子与惠子游于濠梁之上</h2>
<p>庄子与惠子游于濠梁之上。</p>
<p>庄子曰：“鲦鱼出游从容，是鱼之乐也。”</p>
<p>惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐，全矣！”庄子曰：“请循其本。</p>
<p>子曰‘汝安知鱼乐’云者，既已知吾知之而问我，我知之濠上也。”</p>
<h4
id="先秦庄周庄子与惠子游于濠梁之上">——先秦·庄周《庄子与惠子游于濠梁之上》</h4>
<h2 id="虽有嘉肴-礼记">虽有嘉肴 《礼记》</h2>
<p>虽有嘉肴，弗食，不知其旨也；虽有至道，弗学，不知其善也。</p>
<p>是故学然后知不足，教然后知困。</p>
<p>知不足，然后能自反也；知困，然后能自强也。</p>
<p>故曰：教学相长也。</p>
<p>《兑命》曰“学学半”，其此之谓乎！——两汉·《礼记·学记》《虽有嘉肴》</p>
<h2 id="大道之行也-礼记">大道之行也 《礼记》</h2>
<p>大道之行也，天下为公。</p>
<p>选贤与能，讲信修睦。</p>
<p>故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。</p>
<p>货恶其弃于地也，不必藏于己；力恶其不出于身也，不必为己。</p>
<p>是故谋闭而不兴，盗窃乱贼而不作，故外户而不闭。</p>
<p>是谓大同。</p>
<p>(矜 同：鳏)——两汉·礼记《大道之行也》</p>
<h2 id="马说-韩愈">马说 (韩愈)</h2>
<p>世有伯乐，然后有千里马。</p>
<p>千里马常有，而伯乐不常有。</p>
<p>故虽有名马，祗辱于奴隶人之手，骈死于槽枥之间，不以千里称也。</p>
<p>(祗 同：衹)　　马之千里者，一食或尽粟一石。</p>
<p>食马者不知其能千里而食也。</p>
<p>是马也，虽有千里之能，食不饱，力不足，才美不外见，且欲与常马等不可得，安求其能千里也？　　策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！——唐代·韩愈《马说》</p>
<h2 id="石壕吏-杜甫">石壕吏 (杜甫)</h2>
<p>暮投石壕村，有吏夜捉人。</p>
<p>老翁逾墙走，老妇出门看。</p>
<p>(出门看
一作：出看门)吏呼一何怒！妇啼一何苦！听妇前致词：三男邺城戍。</p>
<p>一男附书至，二男新战死。</p>
<p>存者且偷生，死者长已矣！室中更无人，惟有乳下孙。</p>
<p>有孙母未去，出入无完裙。</p>
<p>老妪力虽衰，请从吏夜归。</p>
<p>急应河阳役，犹得备晨炊。</p>
<p>夜久语声绝，如闻泣幽咽。</p>
<p>天明登前途，独与老翁别。</p>
<h4 id="唐代杜甫石壕吏">——唐代·杜甫《石壕吏》</h4>
<h2 id="茅屋为秋风所破歌-杜甫">茅屋为秋风所破歌 (杜甫)</h2>
<p>八月秋高风怒号，卷我屋上三重茅。</p>
<p>茅飞渡江洒江郊，高者挂罥长林梢，下者飘转沉塘坳。</p>
<p>南村群童欺我老无力，忍能对面为盗贼。</p>
<p>公然抱茅入竹去，唇焦口燥呼不得，归来倚杖自叹息。</p>
<p>俄顷风定云墨色，秋天漠漠向昏黑。</p>
<p>布衾多年冷似铁，娇儿恶卧踏里裂。</p>
<p>床头屋漏无干处，雨脚如麻未断绝。</p>
<p>自经丧乱少睡眠，长夜沾湿何由彻！安得广厦千万间，大庇天下寒士俱欢颜！风雨不动安如山。</p>
<p>呜呼！何时眼前突兀见此屋，吾庐独破受冻死亦足！(亦足
一作：意足)——唐代·杜甫《茅屋为秋风所破歌》</p>
<h2 id="卖炭翁-白居易">卖炭翁 (白居易)</h2>
<p>卖炭翁，伐薪烧炭南山中。</p>
<p>满面尘灰烟火色，两鬓苍苍十指黑。</p>
<p>卖炭得钱何所营？身上衣裳口中食。</p>
<p>可怜身上衣正单，心忧炭贱愿天寒。</p>
<p>夜来城外一尺雪，晓驾炭车辗冰辙。</p>
<p>牛困人饥日已高，市南门外泥中歇。</p>
<p>翩翩两骑来是谁？黄衣使者白衫儿。</p>
<p>手把文书口称敕，回车叱牛牵向北。</p>
<p>一车炭，千余斤，宫使驱将惜不得。</p>
<p>半匹红纱一丈绫，系向牛头充炭直。</p>
<p>(红纱 一作：红绡)——唐代·白居易《卖炭翁》</p>
<h2 id="式微-诗经">式微 《诗经》</h2>
<p>式微，式微，胡不归？微君之故，胡为乎中露？式微，式微，胡不归？微君之躬，胡为乎泥中？——先秦·诗经·国风·邶风《式微》</p>
<h2 id="子衿-诗经">子衿 《诗经》</h2>
<p>青青子衿，悠悠我心。</p>
<p>纵我不往，子宁不嗣音？青青子佩，悠悠我思。</p>
<p>纵我不往，子宁不来？挑兮达兮，在城阙兮。</p>
<p>一日不见，如三月兮！——先秦·诗经·国风·郑风《子衿》</p>
<h2 id="送杜少府之任蜀州-王勃">送杜少府之任蜀州 (王勃)</h2>
<p>城阙辅三秦，风烟望五津。</p>
<p>与君离别意，同是宦游人。</p>
<p>海内存知己，天涯若比邻。</p>
<p>无为在歧路，儿女共沾巾。</p>
<h4 id="唐代王勃送杜少府之任蜀州">——唐代·王勃《送杜少府之任蜀州》</h4>
<h2 id="望洞庭湖赠张丞相-孟浩然">望洞庭湖赠张丞相 (孟浩然)</h2>
<p>八月湖水平，涵虚混太清。</p>
<p>气蒸云梦泽，波撼岳阳城。</p>
<p>欲济无舟楫，端居耻圣明。</p>
<p>坐观垂钓者，徒有羡鱼情。</p>
<h4
id="唐代孟浩然望洞庭湖赠张丞相">——唐代·孟浩然《望洞庭湖赠张丞相》</h4>
<h2 id="题破山寺后禅院-常建">题破山寺后禅院 (常建)</h2>
<p>清晨入古寺，初日照高林。</p>
<p>曲径通幽处，禅房花木深。</p>
<p>(曲 一作：竹)山光悦鸟性，潭影空人心。</p>
<p>万籁此都寂，但余钟磬音。</p>
<p>(都寂 一作：俱寂；但余 一作：惟余)——唐代·常建《题破山寺后禅院》</p>
<h2 id="送友人-李白">送友人 (李白)</h2>
<p>青山横北郭，白水绕东城。</p>
<p>此地一为别，孤蓬万里征。</p>
<p>浮云游子意，落日故人情。</p>
<p>挥手自兹去，萧萧班马鸣。</p>
<h4 id="唐代李白送友人">——唐代·李白《送友人》</h4>
<h2 id="卜算子黄州定慧院寓居作-苏轼">卜算子·黄州定慧院寓居作 (苏轼)</h2>
<p>缺月挂疏桐，漏断人初静。</p>
<p>谁见幽人独往来，缥缈孤鸿影。</p>
<p>(谁见 一作：时见)惊起却回头，有恨无人省。</p>
<p>拣尽寒枝不肯栖，寂寞沙洲冷。</p>
<h4
id="宋代苏轼卜算子黄州定慧院寓居作">——宋代·苏轼《卜算子·黄州定慧院寓居作》</h4>
<h2 id="卜算子咏梅-陆游">卜算子·咏梅 (陆游)</h2>
<p>驿外断桥边，寂寞开无主。</p>
<p>已是黄昏独自愁，更着风和雨。</p>
<p>(着 同：著)无意苦争春，一任群芳妒。</p>
<p>零落成泥碾作尘，只有香如故。</p>
<h4 id="宋代陆游卜算子咏梅">——宋代·陆游《卜算子·咏梅》</h4>
<h2 id="沁园春雪-毛泽东">沁园春·雪 (毛泽东)</h2>
<p>北国风光，千里冰封，万里雪飘。</p>
<p>望长城内外，惟余莽莽；大河上下，顿失滔滔。</p>
<p>(余 通：馀)山舞银蛇，原驰蜡象，欲与天公试比高。</p>
<p>(原驰 一作：原驱)须晴日，看红装素裹，分外妖娆。</p>
<p>(红装 一作：银装)江山如此多娇，引无数英雄竞折腰。</p>
<p>惜秦皇汉武，略输文采；唐宗宋祖，稍逊风骚。</p>
<p>一代天骄，成吉思汗，只识弯弓射大雕。</p>
<p>俱往矣，数风流人物，还看今朝。</p>
<h4 id="近现代毛泽东沁园春雪">——近现代·毛泽东《沁园春·雪》</h4>
<h2 id="岳阳楼记-范仲淹">岳阳楼记 (范仲淹)</h2>
<p>庆历四年春，滕子京谪守巴陵郡。</p>
<p>越明年，政通人和，百废具兴，乃重修岳阳楼，增其旧制，刻唐贤今人诗赋于其上，属予作文以记之。</p>
<p>(具 通：俱)　　予观夫巴陵胜状，在洞庭一湖。</p>
<p>衔远山，吞长江，浩浩汤汤，横无际涯，朝晖夕阴，气象万千，此则岳阳楼之大观也，前人之述备矣。</p>
<p>然则北通巫峡，南极潇湘，迁客骚人，多会于此，览物之情，得无异乎？　　若夫淫雨霏霏，连月不开，阴风怒号，浊浪排空，日星隐曜，山岳潜形，商旅不行，樯倾楫摧，薄暮冥冥，虎啸猿啼。</p>
<p>登斯楼也，则有去国怀乡，忧谗畏讥，满目萧然，感极而悲者矣。</p>
<p>(隐曜 一作：隐耀；淫雨
通：霪雨)　　至若春和景明，波澜不惊，上下天光，一碧万顷，沙鸥翔集，锦鳞游泳，岸芷汀兰，郁郁青青。</p>
<p>而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。</p>
<p>嗟夫！予尝求古仁人之心，或异二者之为，何哉？不以物喜，不以己悲，居庙堂之高则忧其民，处江湖之远则忧其君。</p>
<p>是进亦忧，退亦忧。</p>
<p>然则何时而乐耶？其必曰“先天下之忧而忧，后天下之乐而乐”乎！噫！微斯人，吾谁与归？　　时六年九月十五日。</p>
<h4 id="宋代范仲淹岳阳楼记">——宋代·范仲淹《岳阳楼记》</h4>
<h2 id="醉翁亭记-欧阳修">醉翁亭记 (欧阳修)</h2>
<p>环滁皆山也。</p>
<p>其西南诸峰，林壑尤美，望之蔚然而深秀者，琅琊也。</p>
<p>山行六七里，渐闻水声潺潺，而泻出于两峰之间者，酿泉也。</p>
<p>峰回路转，有亭翼然临于泉上者，醉翁亭也。</p>
<p>作亭者谁？山之僧智仙也。</p>
<p>名之者谁？太守自谓也。</p>
<p>太守与客来饮于此，饮少辄醉，而年又最高，故自号曰醉翁也。</p>
<p>醉翁之意不在酒，在乎山水之间也。</p>
<p>山水之乐，得之心而寓之酒也。</p>
<p>(山之僧智仙也
一作：山之僧曰智仙也)　　若夫日出而林霏开，云归而岩穴暝，晦明变化者，山间之朝暮也。</p>
<p>野芳发而幽香，佳木秀而繁阴，风霜高洁，水落而石出者，山间之四时也。</p>
<p>朝而往，暮而归，四时之景不同，而乐亦无穷也。</p>
<p>至于负者歌于途，行者休于树，前者呼，后者应，伛偻提携，往来而不绝者，滁人游也。</p>
<p>临溪而渔，溪深而鱼肥，酿泉为酒，泉香而酒洌，山肴野蔌，杂然而前陈者，太守宴也。</p>
<p>宴酣之乐，非丝非竹，射者中，弈者胜，觥筹交错，起坐而喧哗者，众宾欢也。</p>
<p>苍颜白发，颓然乎其间者，太守醉也。</p>
<p>已而夕阳在山，人影散乱，太守归而宾客从也。</p>
<p>树林阴翳，鸣声上下，游人去而禽鸟乐也。</p>
<p>然而禽鸟知山林之乐，而不知人之乐；人知从太守游而乐，而不知太守之乐其乐也。</p>
<p>醉能同其乐，醒能述以文者，太守也。</p>
<p>太守谓谁？庐陵欧阳修也。</p>
<h4 id="宋代欧阳修醉翁亭记">——宋代·欧阳修《醉翁亭记》</h4>
<h2 id="湖心亭看雪-张岱">湖心亭看雪 (张岱)</h2>
<p>崇祯五年十二月，余住西湖。</p>
<p>大雪三日，湖中人鸟声俱绝。</p>
<p>是日更定矣，余拏一小舟，拥毳衣炉火，独往湖心亭看雪。</p>
<p>雾凇沆砀，天与云与山与水，上下一白，湖上影子，惟长堤一痕、湖心亭一点、与余舟一芥、舟中人两三粒而已。</p>
<p>(余拏 一作：余挐)　　到亭上，有两人铺毡对坐，一童子烧酒炉正沸。</p>
<p>见余大喜曰：“湖中焉得更有此人！”拉余同饮。</p>
<p>余强饮三大白而别。</p>
<p>问其姓氏，是金陵人，客此。</p>
<p>及下船，舟子喃喃曰：“莫说相公痴，更有痴似相公者。”</p>
<h4 id="明代张岱湖心亭看雪">——明代·张岱《湖心亭看雪》</h4>
<h2 id="行路难其一-李白">行路难·其一 (李白)</h2>
<p>金樽清酒斗十千，玉盘珍羞直万钱。</p>
<p>(羞 同：馐；直 同：值)停杯投箸不能食，拔剑四顾心茫然。</p>
<p>欲渡黄河冰塞川，将登太行雪满山。</p>
<p>(雪满山 一作：雪暗天)闲来垂钓碧溪上，忽复乘舟梦日边。</p>
<p>(碧
一作：坐)行路难，行路难，多歧路，今安在？长风破浪会有时，直挂云帆济沧海。</p>
<h4 id="唐代李白行路难其一">——唐代·李白《行路难·其一》</h4>
<h2 id="酬乐天扬州初逢席上见赠">酬乐天扬州初逢席上见赠</h2>
<p>巴山楚水凄凉地，二十三年弃置身。</p>
<p>怀旧空吟闻笛赋，到乡翻似烂柯人。</p>
<p>沉舟侧畔千帆过，病树前头万木春。</p>
<p>今日听君歌一曲，暂凭杯酒长精神。</p>
<h4
id="唐代刘禹锡酬乐天扬州初逢席上见赠">——唐代·刘禹锡《酬乐天扬州初逢席上见赠》</h4>
<h2 id="水调歌头明月几时有-苏轼">水调歌头·明月几时有 (苏轼)</h2>
<p>丙辰中秋，欢饮达旦，大醉，作此篇，兼怀子由。</p>
<p>明月几时有？把酒问青天。</p>
<p>不知天上宫阙，今夕是何年。</p>
<p>我欲乘风归去，又恐琼楼玉宇，高处不胜寒。</p>
<p>起舞弄清影，何似在人间。</p>
<p>(何似 一作：何时；又恐 一作：惟 / 唯恐)转朱阁，低绮户，照无眠。</p>
<p>不应有恨，何事长向别时圆？人有悲欢离合，月有阴晴圆缺，此事古难全。</p>
<p>但愿人长久，千里共婵娟。</p>
<p>(长向 一作：偏向)——宋代·苏轼《水调歌头·明月几时有》</p>
<h2 id="智取生辰纲-施耐庵">智取生辰纲 (施耐庵)</h2>
<p>次日早，起五更，在府里把担仗都摆在厅前。</p>
<p>老都管和两个虞候又将一小担财帛，共十一担，拣了十一个壮健的厢禁军，都做脚夫打扮。</p>
<p>杨志戴上凉笠儿，穿着青纱衫子，系了缠带行履麻鞋，跨口腰刀，提条朴刀。</p>
<p>老都管也打扮做个客人模样。</p>
<p>两个虞候假装做跟的伴当。</p>
<p>各人都拿了条朴刀，又带几根藤条。</p>
<p>梁中书付与了札付书呈。</p>
<p>一行人都吃得饱了，在厅上拜辞了梁中书。</p>
<p>看那军人担仗起程，杨志和谢都管、两个虞候监押着，一行共是十五人，离了梁府，出得北京城门，取大路投东京进发。</p>
<p>五里单牌，十里双牌。</p>
<p>此时正是五月半天气，虽是晴明得好，只是酷热难行。</p>
<p>今日杨志这一行人，要取六月十五日生辰，只得在路途上行。</p>
<p>自离了这北京五七日，端的只是起五更趁早凉便行，日中热时便歇。</p>
<p>五七日后，人家渐少，行客又稀，一站站都是山路。</p>
<p>杨志却要辰牌起身，申时便歇。</p>
<p>那十一个厢禁军，担子又重，无有一个稍轻。</p>
<p>天气热了，行不得，见着林子便要去歇息。</p>
<p>杨志赶着催促要行，如若停住，轻则痛骂，重则藤条便打，逼赶要行。</p>
<p>两个虞候虽只背些包裹行李，也气喘了行不上。</p>
<p>杨志也嗔道：“你两个好不晓事！这干系须是俺的！你们不替洒家打这夫子，却在背后也慢慢地挨。</p>
<p>这路上不是耍处。”</p>
<p>那虞候道：“不是我两个要慢走，其实热了行不动，因此落后。</p>
<p>前日只是趁早凉走，如今怎地正热里要行？正是好歹不均匀。”</p>
<p>杨志道：“你这般说话，却似放屁。</p>
<p>前日行的须是好地面，如今正是尴尬去处。</p>
<p>若不日里赶过去，谁敢五更半夜走？”两个虞候口里不道，肚中寻思：“这厮不直得便骂人。</p>
<p>杨志提了朴刀，拿着藤条，自去赶那担子。</p>
<p>两个虞候坐在柳阴树下等得老都管来。</p>
<p>两个虞候告诉道：“杨家那厮，强杀只是我相公门下一个提辖，直这般做大！”老都管道：“须是我相公当面分付道：休要和他别拗。</p>
<p>因此我不做声。</p>
<p>这两日也看他不得。</p>
<p>权且奈他。”</p>
<p>两个虞候道：“相公也只是人情话儿，都管自做个主便了。”</p>
<p>老都管又道：“且奈他一奈。”</p>
<p>当日行到申牌时分，寻得一个客店里歇了。</p>
<p>那十一个厢禁军雨汗通流，都叹气吹嘘，对老都管说道：“我们不幸做了军健，情知道被差出来。</p>
<p>这般火似热的天气，又挑着重担。</p>
<p>这两日又不拣早凉行，动不动老大藤条打来。</p>
<p>都是一般父母皮肉，我们直恁地苦！”老都管道：“你们不要怨怅，巴到东京时，我自赏你。”</p>
<p>众军汉道：“若是似都管看待我们时，并不敢怨怅。”</p>
<p>又过了一夜。</p>
<p>次日，天色未明，众人跳起来趁早凉起身去。</p>
<p>杨志跳起来喝道：“那里去！且睡了，却理会。”</p>
<p>众军汉道：“趁早不走，日里热时走不得，却打我们。”</p>
<p>杨志大骂道：“你们省得甚么！”拿了藤条要打。</p>
<p>众军忍气吞声，只得睡了。</p>
<p>当日直到辰牌时分，慢慢地打火吃了饭走。</p>
<p>一路上赶打着，不许投凉处歇。</p>
<p>那十一个厢禁军口里喃喃讷讷地怨怅，两个虞候在老都管面前絮絮聒聒地搬口。</p>
<p>老都管听了，也不着意，心内自恼他。</p>
<p>话休絮繁。</p>
<p>似此行了十四五日，那十四个人，没一个不怨怅杨志。</p>
<p>当日客店里，辰牌时分，慢慢地打火吃了早饭行。</p>
<p>正是六月初四日时节，天气未及晌午，一轮红日当天，没半点云彩，其日十分大热。</p>
<p>当日行的路，都是山僻崎岖小径，南山北岭。</p>
<p>却监着那十一个军汉，约行了二十余里路程。</p>
<p>那军人们思量要去柳阴树下歇凉，被杨志拿着藤条打将来，喝道：“快走！教你早歇。”</p>
<p>众军人看那天时，四下里无半点云彩，其时那热不可当。</p>
<p>当时杨志催促一行人在山中僻路里行。</p>
<p>看看日色当午，那石头上热了，脚疼走不得。</p>
<p>众军汉道：“这般天气热，兀的不晒杀人。”</p>
<p>杨志喝着军汉道：“快走！赶过前面冈子去，却再理会。”</p>
<p>正行之间，前面迎着那土冈子。</p>
<p>当时一行十五人奔上冈子来，歇下担仗，那十一人都去松阴树下睡倒了。</p>
<p>杨志说道：“苦也！这里是甚么去处，你们却在这里歇凉！起来，快走！”众军汉道：“你便剁做我七八段，其实去不得了。”</p>
<p>杨志拿起藤条，劈头劈脑打去。</p>
<p>打得这个起来，那个睡倒，杨志无可奈何。</p>
<p>只见两个虞候和老都管气喘急急，也巴到冈子上松树下坐了喘气。</p>
<p>看这杨志打那军健，老都管见了，说道：“提辖，端的热了走不得，休见他罪过。”</p>
<p>杨志道：“都管，你不知，这里正是强人出没的去处，地名叫做黄泥冈。</p>
<p>闲常太平时节，白日里兀自出来劫人，休道是这般光景，谁敢在这里停脚！”两个虞候听杨志说了，便道：“我见你说好几遍了，只管把这话来惊吓人。”</p>
<p>老都管道：“权且教他们众人歇一歇，略过日中行如何？”杨志道：“你也没分晓了，如何使得！这里下冈子去，兀自有七八里没人家。</p>
<p>甚么去处，敢在此歇凉！”老都管道：“我自坐一坐了走，你自去赶他众人先走。”</p>
<p>杨志拿着藤条喝道：“一个不走的，吃俺二十棍。”</p>
<p>众军汉一齐叫将起来。</p>
<p>数内一个分说道：“提辖，我们挑着百十斤担子，须不比你空手走的。</p>
<p>你端的不把人当人！便是留守相公自来监押时，也容我们说一句。</p>
<p>你好不知疼痒，只顾逞办！”杨志骂道：“这畜生不呕死俺，只是打便了。”</p>
<p>拿起藤条，劈脸便打去。</p>
<p>老都管喝道：“杨提辖且住，你听我说。</p>
<p>我在东京太师府里做奶公时，门下官军见了无千无万，都向着我喏喏连声。</p>
<p>不是我口浅，量你是个遭死的军人，相公可怜，抬举你做个提辖，比得草芥子大小的官职，直得恁地逞能。</p>
<p>休说我是相公家都管，便是村庄一个老的，也合依我劝一劝，只顾把他们打，是何看待！”杨志道：“都管，你须是城市里人，生长在相府里，那里知道途路上千难万难。”</p>
<p>老都管道：“四川、两广也曾去来，不曾见你这般卖弄。”</p>
<p>杨志道：“如今须不比太平时节。”</p>
<p>都管道：“你说这话该剜口割舌，今日天下怎地不太平？”杨志却待再要回言，只见对面松林里影着一个人在那里舒头探脑价望。</p>
<p>杨志道：“俺说甚么，兀的不是歹人来了！”撇下藤条，拿了朴刀，赶入松林里来，喝一声道：“你这厮好大胆，怎敢看俺的行货！”只见松林里一字儿摆着七辆江州车儿，七个人脱得赤条条的在那里乘凉。</p>
<p>一个鬓边老大一搭朱砂记，拿着一条朴刀，望杨志跟前来。</p>
<p>七个人齐叫一声：“呵也！”都跳起来。</p>
<p>杨志喝道：“你等是甚么人？”那七人道：“你是甚么人？”杨志又问道：“你等莫不是歹人？”那七人道：“你颠倒问，我等是小本经纪，那里有钱与你。”</p>
<p>杨志道：“你等小本经纪人，偏俺有大本钱。”</p>
<p>那七人问道：“你端的是甚么人？”杨志道：“你等且说那里来的人？”那七人道：“我等弟兄七人，是濠州人，贩枣子上东京去，路途打从这里经过。</p>
<p>听得多人说，这里黄泥冈上如常有贼打劫客商。</p>
<p>我等一面走，一头自说道：我七个只有些枣子，别无甚财赋，只顾过冈子来。</p>
<p>上得冈子，当不过这热，权且在这林子里歇一歇，待晚凉了行。</p>
<p>只听得有人上冈子来，我们只怕是歹人，因此使这个兄弟出来看一看。”</p>
<p>杨志道：“原来如此，也是一般的客人。</p>
<p>却才见你们窥望，惟恐是歹人，因此赶来看一看。”</p>
<p>那七个人道：“客官请几个枣子了去。”</p>
<p>杨志道：“不必。”</p>
<p>提了朴刀，再回担边来。</p>
<p>老都管道：“既是有贼，我们去休。”</p>
<p>杨志说道：“俺只道是歹人，原来是几个贩枣子的客人。”</p>
<p>老都管道：“似你方才说时，他们都是没命的。”</p>
<p>杨志道：“不必相闹，俺只要没事便好。</p>
<p>你们且歇了，等凉些走。”</p>
<p>众军汉都笑了。</p>
<p>杨志也把朴刀插在地上，自去一边树下坐了歇凉。</p>
<p>没半碗饭时，只见远远地一个汉子，挑着一副担桶，唱上冈子来。</p>
<p>唱道：“赤日炎炎似火烧，野田禾稻半枯焦。</p>
<p>农夫心内如汤煮，楼上王孙把扇摇。”</p>
<p>那汉子口里唱着，走上冈子来，松林里头歇下担桶，坐地乘凉。</p>
<p>众军看见了，便问那汉子道：“你桶里是甚么东西？”那汉子应道：“是白酒。”</p>
<p>众军道：“挑往那里去？”那汉子道：“挑去村里卖。”</p>
<p>众军道：“多少钱一桶？”那汉子道：“五贯足钱。”</p>
<p>众军商量道：“我们又热又渴，何不买些吃？也解暑气。”</p>
<p>正在那里凑钱。</p>
<p>杨志见了，喝道：“你们又做甚么？”众军道：“买碗酒吃。”</p>
<p>杨志调过朴刀杆便打，骂道：“你们不得洒家言语，胡乱便要买酒吃，好大胆！”众军道：“没事又来捣乱。</p>
<p>我们自凑钱买酒吃，干你甚事，也来打人。”</p>
<p>杨志道：“你这村人理会的甚么！到来只顾吃嘴，全不晓得路途上的勾当艰难。</p>
<p>多少好汉，被蒙汗药麻翻了。</p>
<p>。”</p>
<p>那挑酒的汉子看着杨志冷笑道：“你这客官好不晓事，早是我不卖与你吃，却说出这般没气力的话来。”</p>
<p>正在松树边闹动争说，只见对面松林里那伙贩枣子的客人，都提着朴刀走出来问道：“你们做甚么闹？”那挑酒的汉子道：“我自挑这酒过冈子村里卖，热了在此歇凉。</p>
<p>他众人要问我买些吃，我又不曾卖与他。</p>
<p>这个客官道我酒里有甚么蒙汗药。</p>
<p>你道好笑么？说出这般话来！”那七个客人说道：“我只道有歹人出来，原来是如此。</p>
<p>说一声也不打紧。</p>
<p>我们倒着买一碗吃。</p>
<p>既是他们疑心，且卖一桶与我们吃。”</p>
<p>那挑酒的道：“不卖，不卖！”这七个客人道：“你这汉子也不晓事，我们须不曾说你。</p>
<p>你左右将到村里去卖，一般还你钱。</p>
<p>便卖些与我们，打甚么不紧。</p>
<p>看你不道得舍施了茶汤，便又救了我们热渴。”</p>
<p>那挑酒的汉子便道：“卖一桶与你不争，只是被他们说的不好。</p>
<p>又没碗瓢舀吃。”</p>
<p>那七人道：“你这汉子忒认真，便说了一声打甚么不紧。</p>
<p>我们自有椰瓢在这里。”</p>
<p>只见两个客人去车子前取出两个椰瓢来，一个捧出一大捧枣子来。</p>
<p>七个人立在桶边，开了桶盖，轮替换着舀那酒吃，把枣子过口。</p>
<p>无一时，一桶酒都吃尽了。</p>
<p>七个客人道：“正不曾问得你多少价钱？”那汉道：“我一了不说价，五贯足钱一桶，十贯一担。”</p>
<p>七个客人道：“五贯便依你五贯，只饶我们一瓢吃。”</p>
<p>那汉道：“饶不的，做定的价钱。”</p>
<p>一个客人把钱还他，一个客人便去揭开桶盖，兜了一瓢，拿上便吃。</p>
<p>那汉去夺时，这客人手拿半瓢酒，望松林里便走，那汉赶将去。</p>
<p>只见这边一个客人从松林里走将出来，手里拿一个瓢，便来桶里舀了一瓢酒。</p>
<p>那汉看见，抢来劈手夺住，望桶里一倾，便盖了桶盖，将瓢望地下一丢，口里说道：“你这客人好不君子相！戴头识脸的，也这般啰唣。</p>
<p>那对过众军汉见了，心内痒起来，都待要吃。</p>
<p>数中一个看着老都管道：“老爷爷，与我们说一声。</p>
<p>那卖枣子的客人买他一桶吃了，我们胡乱也买他这桶吃，润一润喉也好。</p>
<p>其实热渴了，没奈何，这里冈子上又没讨水吃处。</p>
<p>老爷方便！”老都管见众军所说，自心里也要吃得些，竟来对杨志说：“那贩枣子客人已买了他一桶酒吃，只有这一桶，胡乱教他们买了避暑气。</p>
<p>冈子上端的没处讨水吃。”</p>
<p>杨志寻思道：“俺在远远处望，这厮们都买他的酒吃了，那桶里当面也见吃了半瓢，想是好的。</p>
<p>打了他们半日，胡乱容他买碗吃罢。”</p>
<p>杨志道：“既然老都管说了，教这厮们买吃了便起身。”</p>
<p>众军健听了这话，凑了五贯足钱来买酒吃。</p>
<p>那卖酒的汉子道：“不卖了，不卖了！”便道：“这酒里有蒙汗药在里头。”</p>
<p>众军陪着笑说道：“大哥，直得便还言语。”</p>
<p>那汉道：“不卖了，休缠！”这贩枣子的客人劝道：“你这个汉子，他也说得差了，你也忒认真，连累我们也吃你说了几声。</p>
<p>须不关他众人之事，胡乱卖与他众人吃些。”</p>
<p>那汉道：“没事讨别人疑心做甚么。”</p>
<p>这贩枣子客人把那卖酒的汉子推开一边，只顾将这桶酒提与众军去吃。</p>
<p>那军汉开了桶盖，无甚舀吃，陪个小心，问客人借这椰瓢用一用。</p>
<p>众客人道：“就送这几个枣子与你们过酒。”</p>
<p>众军谢道：“甚么道理。”</p>
<p>客人道：“休要相谢，都是一般客人，何争在这百十个枣子上。”</p>
<p>众军谢了，先兜两瓢，叫老都管吃一瓢，杨提辖吃一瓢。</p>
<p>杨志那里肯吃。</p>
<p>老都管自先吃了一瓢。</p>
<p>两个虞候各吃一瓢。</p>
<p>众军汉一发上，那桶酒登时吃尽了。</p>
<p>杨志见众人吃了无事，自本不吃，一者天气甚热，二乃口渴难熬，拿起来，只吃了一半，枣子分几个吃了。</p>
<p>那卖酒的汉子说道：“这桶酒吃那客人饶两瓢吃了，少了你些酒，我今饶了你众人半贯钱罢。”</p>
<p>众军汉把钱还他。</p>
<p>那汉子收了钱，挑了空桶，依然唱着山歌，自下冈子去了。</p>
<p>只见那七个贩枣子的客人，立在松树旁边，指着这一十五人说道：“倒也，倒也！”只见这十五个人，头重脚轻，一个个面面厮觑，都软倒了。</p>
<p>那七个客人从松树林里推出这七辆江州车儿，把车子上枣子都丢在地上，将这十一担金珠宝贝，却装在车子内，叫声：“聒噪！”一直望黄泥冈下推了去。</p>
<p>杨志口里只是叫苦，软了身体，扎挣不起。</p>
<p>十五人眼睁睁地看着那七个人都把这金宝装了去，只是起不来，挣不动，说不的。</p>
<p>我且问你：这七人端的是谁？不是别人，原来正是晁盖、吴用、公孙胜、刘唐、三阮这七个。</p>
<p>却才那个挑酒的汉子，便是白日鼠白胜。</p>
<p>却怎地用药？原来挑上冈子时，两桶都是好酒。</p>
<p>七个人先吃了一桶，刘唐揭起桶盖，又兜了半瓢吃，故意要他们看着，只是教人死心塌地。</p>
<p>次后，吴用去松林里取出药来，抖在瓢里，只做赶来饶他酒吃，把瓢去兜时，药已搅在酒里，假意兜半瓢吃，那白胜劈手夺来，倾在桶里。</p>
<p>这个便是计策。</p>
<p>那计较都是吴用主张。</p>
<p>这个唤做“智取生辰纲”。</p>
<h4 id="明代施耐庵智取生辰纲">——明代·施耐庵《智取生辰纲》</h4>
<h2 id="范进中举-吴敬梓">范进中举 (吴敬梓)</h2>
<p>范进进学回家，母亲、妻子俱各欢喜。</p>
<p>正待烧锅做饭，只见他丈人胡屠户，手里拿着一副大肠和一瓶酒，走了进来。</p>
<p>范进向他作揖，坐下。</p>
<p>胡屠户道：“我自倒运，把个女儿嫁与你这现世宝，历年以来，不知累了我多少。</p>
<p>如今不知因我积了甚么德，带挈你中了个相公，我所以带个酒来贺你。”</p>
<p>范进唯唯连声，叫浑家把肠子煮了，烫起酒来，在茅草棚下坐着。</p>
<p>母亲自和媳妇在厨下做饭。</p>
<p>胡屠户又吩咐女婿道：“你如今既中了相公，凡事要立起个体统来。</p>
<p>比如我这行事里，都是些正经有脸面的人，又是你的长亲，你怎敢在我们跟前装大？若是家门口这些做田的，扒粪的，不过是平头百姓，你若同他拱手作揖，平起平坐，这就是坏了学校规矩，连我脸上都无光了。</p>
<p>你是个烂忠厚没用的人，所以这些话我不得不教导你，免得惹人笑话。”</p>
<p>范进道：“岳父见教的是。”</p>
<p>胡屠户又道：“亲家母也来这里坐着吃饭。</p>
<p>老人家每日小菜饭，想也难过。</p>
<p>我女孩儿也吃些。</p>
<p>自从进了你家门，这十几年，不知猪油可曾吃过两三回哩！可怜！可怜！”说罢，婆媳两个都来坐着吃了饭。</p>
<p>吃到日西时分，胡屠户吃的醺醺的。</p>
<p>这里母子两个，千恩万谢。</p>
<p>屠户横披了衣服，腆着肚子去了。</p>
<p>次日，范进少不得拜拜乡邻。</p>
<p>魏好古又约了一班同案的朋友，彼此来往。</p>
<p>因是乡试年，做了几个文会。</p>
<p>不觉到了六月尽间，这些同案的人约范进去乡试。</p>
<p>范进因没有盘费，走去同丈人商议，被胡屠户一口啐在脸上，骂了一个狗血喷头，道：“不要失了你的时了！你自己只觉得中了一个相公，就‘癞蛤蟆想吃起天鹅肉’来！我听见人说，就是中相公时，也不是你的文章，还是宗师看见你老，不过意，舍与你的。</p>
<p>如今痴心就想中起老爷来！这些中老爷的都是天上的‘文曲星’！你不看见城里张府上那些老爷，都有万贯家私，一个个方面大耳？像你这尖嘴猴腮，也该撒抛尿自己照照！不三不四，就想天鹅屁吃！趁早收了这心，明年在我们行事里替你寻一个馆，每年寻几两银子，养活你那老不死的老娘和你老婆是正经！你问我借盘缠，我一天杀一个猪还赚不得钱把银子，都把与你去丢在水里，叫我一家老小嗑西北风！”一顿夹七夹八，骂的范进摸不着门。</p>
<p>辞了丈人回来，自心里想：“宗师说我火候已到，自古无场外的举人，如不进去考他一考，如何甘心？”因向几个同案商议，瞒着丈人，到城里乡试。</p>
<p>出了场，即便回家。</p>
<p>家里已是饿了两三天。</p>
<p>被胡屠户知道，又骂了一顿。</p>
<p>到出榜那日，家里没有早饭的米，母亲吩咐范进道：“我有一只生蛋的母鸡，你快拿集上去卖了，买几升米来煮餐粥吃，我已是饿的两眼都看不见了。”</p>
<p>范进慌忙抱了鸡，走出门去。</p>
<p>才去不到两个时候，只听得一片声的锣响，三匹马闯将来。</p>
<p>那三个人下了马，把马拴在茅草棚上，一片声叫道：“快请范老爷出来，恭喜高中了！”母亲不知是甚事，吓得躲在屋里；听见中了，方敢伸出头来，说道：“诸位请坐，小儿方才出去了。”</p>
<p>那些报录人道：“原来是老太太。”</p>
<p>大家簇拥着要喜钱。</p>
<p>正在吵闹，又是几匹马，二报、三报到了，挤了一屋的人，茅草棚地下都坐满了。</p>
<p>邻居都来了，挤着看。</p>
<p>老太太没奈何，只得央及一个邻居去寻他儿子。</p>
<p>那邻居飞奔到集上，一地里寻不见；直寻到集东头，见范进抱着鸡，手里插个草标，一步一踱的，东张西望，在那里寻人买。</p>
<p>邻居道：“范相公，快些回去！你恭喜中了举人，报喜人挤了一屋里。”</p>
<p>范进当是哄他，只装不听见，低着头往前走。</p>
<p>邻居见他不理，走上来，就要夺他手里的鸡。</p>
<p>范进道：“你夺我的鸡怎的？你又不买。”</p>
<p>邻居道：“你中了举了，叫你家去打发报子哩。”</p>
<p>范进道：“高邻，你晓得我今日没有米，要卖这鸡去救命，为甚么拿这话来混我？我又不同你顽，你自回去罢，莫误了我卖鸡。”</p>
<p>邻居见他不信，劈手把鸡夺了，掼在地下，一把拉了回来。</p>
<p>报录人见了道：“好了，新贵人回来了。”</p>
<p>正要拥着他说话，范进三两步走进屋里来，见中间报帖已经升挂起来，上写道：“捷报贵府老爷范讳高中广东乡试第七名亚元。</p>
<p>京报连登黄甲。”</p>
<p>范进不看便罢，看了一遍，又念一遍，自己把两手拍了一下，笑了一声，道：“噫！好了！我中了！”说着，往后一跤跌倒，牙关咬紧，不省人事。</p>
<p>老太太慌了，慌将几口开水灌了过来。</p>
<p>他爬将起来，又拍着手大笑道：“噫！好！我中了！”笑着，不由分说，就往门外飞跑，把报录人和邻居都吓了一跳。</p>
<p>走出大门不多路，一脚踹在塘里，挣起来，头发都跌散了，两手黄泥，淋淋漓漓一身的水。</p>
<p>众人拉他不住，拍着笑着，一直走到集上去了。</p>
<p>众人大眼望小眼，一齐道：“原来新贵人欢喜疯了。”</p>
<p>老太太哭道：“怎生这样苦命的事！中了一个甚么举人，就得了这个拙病！这一疯了，几时才得好？”娘子胡氏道：“早上好好出去，怎的就得了这样的病！却是如何是好？”众邻居劝道：“老太太不要心慌。</p>
<p>我们而今且派两个人跟定了范老爷。</p>
<p>这里众人家里拿些鸡蛋酒米，且管待了报子上的老爹们，再为商酌。”</p>
<p>当下众邻居有拿鸡蛋来的，有拿白酒来的，也有背了斗米来的，也有捉两只鸡来的。</p>
<p>娘子哭哭啼啼，在厨下收拾齐了，拿在草棚下。</p>
<p>邻居又搬些桌凳，请报录的坐着吃酒，商议他这疯了，如何是好。</p>
<p>报录的内中有一个人道：“在下倒有一个主意，不知可以行得行不得？”众人问：“如何主意？”那人道：“范老爷平日可有最怕的人？他只因欢喜狠了，痰涌上来，迷了心窍。</p>
<p>如今只消他怕的这个人来打他一个嘴巴，说：‘这报录的话都是哄你，你并不曾中。’</p>
<p>他吃这一吓，把痰吐了出来，就明白了。”</p>
<p>众邻都拍手道：“这个主意好得紧，妙得紧！范老爷怕的，莫过于肉案子上胡老爹。</p>
<p>好了！快寻胡老爹来。</p>
<p>他想是还不知道，在集上卖肉哩。”</p>
<p>又一个人道：“在集上卖肉，他倒好知道了；他从五更鼓就往东头集上迎猪，还不曾回来。</p>
<p>快些迎着去寻他。”</p>
<p>一个人飞奔去迎，走到半路，遇着胡屠户来，后面跟着一个烧汤的二汉，提着七八斤肉，四五千钱，正来贺喜。</p>
<p>进门见了老太太，老太太大哭着告诉了一番。</p>
<p>胡屠户诧异道：“难道这等没福？”外边人一片声请胡老爹说话。</p>
<p>胡屠户把肉和钱交与女儿，走了出来。</p>
<p>众人如此这般，同他商议。</p>
<p>胡屠户作难道：“虽然是我女婿，如今却做了老爷，就是天上的星宿。</p>
<p>天上的星宿是打不得的！我听得斋公们说：打了天上的星宿，阎王就要拿去打一百铁棍，发在十八层地狱，永不得翻身。</p>
<p>我却是不敢做这样的事！”邻居内一个尖酸人说道：“罢么！胡老爹，你每日杀猪的营生，白刀子进去，红刀子出来，阎王也不知叫判官在簿子上记了你几千条铁棍；就是添上这一百棍，也打甚么要紧？只恐把铁棍子打完了，也算不到这笔帐上来。</p>
<p>或者你救好了女婿的病，阎王叙功，从地狱里把你提上第十七层来，也不可知。”</p>
<p>报录的人道：“不要只管讲笑话。</p>
<p>胡老爹，这个事须是这般，你没奈何，权变一权变。”</p>
<p>屠户被众人局不过，只得连斟两碗酒喝了，壮一壮胆，把方才这些小心收起，将平日的凶恶样子拿出来，卷一卷那油晃晃的衣袖，走上集去。</p>
<p>众邻居五六个都跟着走。</p>
<p>老太太赶出来叫道：“亲家，你只可吓他一吓，却不要把他打伤了！”众邻居道：“这自然，何消吩咐。”</p>
<p>说着，一直去了。</p>
<p>来到集上，见范进正在一个庙门口站着，散着头发，满脸污泥，鞋都跑掉了一只，兀自拍着掌，口里叫道：“中了！中了！”胡屠户凶神似的走到跟前，说道：“该死的畜生！你中了甚么？”一个嘴巴打将去。</p>
<p>众人和邻居见这模样，忍不住的笑。</p>
<p>不想胡屠户虽然大着胆子打了一下，心里到底还是怕的，那手早颤起来，不敢打到第二下。</p>
<p>范进因这一个嘴巴，却也打晕了，昏倒于地。</p>
<p>众邻居一齐上前，替他抹胸口，捶背心，舞了半日，渐渐喘息过来，眼睛明亮，不疯了。</p>
<p>众人扶起，借庙门口一个外科郎中的板凳上坐着。</p>
<p>胡屠户站在一边，不觉那只手隐隐的疼将起来；自己看时，把个巴掌仰着，再也弯不过来。</p>
<p>自己心里懊恼道：“果然天上‘文曲星’是打不得的，而今菩萨计较起来了。”</p>
<p>想一想，更疼的狠了，连忙问郎中讨了个膏药贴着。</p>
<p>范进看了众人，说道：“我怎么坐在这里？”又道：“我这半日，昏昏沉沉，如在梦里一般。”</p>
<p>众邻居道：“老爷，恭喜高中了。</p>
<p>适才欢喜的有些引动了痰，方才吐出几口痰来，好了。</p>
<p>快请回家去打发报录人。”</p>
<p>范进说道：“是了。</p>
<p>我也记得是中的第七名。”</p>
<p>范进一面自绾了头发，一面问郎中借了一盆水洗洗脸。</p>
<p>一个邻居早把那一只鞋寻了来，替他穿上。</p>
<p>见丈人在跟前，恐怕又要来骂。</p>
<p>胡屠户上前道：“贤婿老爷，方才不是我敢大胆，是你老太太的主意，央我来劝你的。”</p>
<p>邻居内一个人道：“胡老爹方才这个嘴巴打的亲切，少顷范老爷洗脸，还要洗下半盆猪油来！”又一个道：“老爹，你这手明日杀不得猪了。”</p>
<p>胡屠户道：“我那里还杀猪！有我这贤婿，还怕后半世靠不着也怎的？我每常说，我的这个贤婿，才学又高，品貌又好，就是城里头那张府、周府这些老爷，也没有我女婿这样一个体面的相貌。</p>
<p>你们不知道，得罪你们说，我小老这一双眼睛，却是认得人的。</p>
<p>想着先年，我小女在家里长到三十多岁，多少有钱的富户要和我结亲，我自己觉得女儿像有些福气的，毕竟要嫁与个老爷，今日果然不错！”说罢，哈哈大笑。</p>
<p>众人都笑起来。</p>
<p>看着范进洗了脸，郎中又拿茶来吃了，一同回家。</p>
<p>范举人先走，屠户和邻居跟在后面。</p>
<p>屠户见女婿衣裳后襟滚皱了许多，一路低着头替他扯了几十回。</p>
<p>到了家门，屠户高声叫道：“老爷回府了！”老太太迎着出来，见儿子不疯，喜从天降。</p>
<p>众人问报录的，已是家里把屠户送来的几千钱打发他们去了。</p>
<p>范进拜了母亲，也拜谢丈人。</p>
<p>胡屠户再三不安道：“些须几个钱，不够你赏人。”</p>
<p>范进又谢了邻居。</p>
<p>正待坐下，早看见一个体面的管家，手里拿着一个大红全帖，飞跑了进来：“张老爷来拜新中的范老爷。”</p>
<p>说毕，轿子已是到了门口。</p>
<p>胡屠户忙躲进女儿房里，不敢出来。</p>
<p>邻居各自散了。</p>
<p>范进迎了出去，只见那张乡绅下了轿进来，头戴纱帽，身穿葵花色圆领，金带、皂靴。</p>
<p>他是举人出身，做过一任知县的，别号静斋，同范进让了进来，到堂屋内平磕了头，分宾主坐下。</p>
<p>张乡绅先攀谈道：“世先生同在桑梓，一向有失亲近。”</p>
<p>范进道：“晚生久仰老先生，只是无缘，不曾拜会。”</p>
<p>张乡绅道：“适才看见题名录，贵房师高要县汤公，就是先祖的门生，我和你是亲切的世弟兄。”</p>
<p>范进道：“晚生侥幸，实是有愧。</p>
<p>却幸得出老先生门下，可为欣喜。”</p>
<p>张乡绅四面将眼睛望了一望，说道：“世先生果是清贫。”</p>
<p>随在跟的家人手里拿过一封银子来，说道：“弟却也无以为敬，谨具贺仪五十两，世先生权且收着。</p>
<p>这华居其实住不得，将来当事拜往，俱不甚便。</p>
<p>弟有空房一所，就在东门大街上，三进三间，虽不轩敞，也还干净，就送与世先生；搬到那里去住，早晚也好请教些。”</p>
<p>范进再三推辞，张乡绅急了，道：“你我年谊世好，就如至亲骨肉一般；若要如此，就是见外了。”</p>
<p>范进方才把银子收下，作揖谢了。</p>
<p>又说了一会，打躬作别。</p>
<p>胡屠户直等他上了轿，才敢走出堂屋来。</p>
<p>范进即将这银子交与浑家打开看，一封一封雪白的细丝锭子，即便包了两锭，叫胡屠户进来，递与他道：“方才费老爹的心，拿了五千钱来。</p>
<p>这六两多银子，老爹拿了去。”</p>
<p>屠户把银子攥在手里紧紧的，把拳头舒过来，道：“这个，你且收着。</p>
<p>我原是贺你的，怎好又拿了回去？”范进道：“眼见得我这里还有这几两银子，若用完了，再来问老爹讨来用。”</p>
<p>屠户连忙把拳头缩了回去，往腰里揣，口里说道：“也罢，你而今相与了这个张老爷，何愁没有银子用？他家里的银子，说起来比皇帝家还多些哩！他家就是我卖肉的主顾，一年就是无事，肉也要用四五千斤，银子何足为奇！”又转回头来望着女儿，说道：“我早上拿了钱来，你那该死行瘟的兄弟还不肯，我说：‘姑老爷今非昔比，少不得有人把银子送上门来给他用，只怕姑老爷还不稀罕。’</p>
<p>今日果不其然！如今拿了银子家去，骂这死砍头短命的奴才！”说了一会，千恩万谢，低着头，笑迷迷的去了。</p>
<p>自此以后，果然有许多人来奉承他：有送田产的；有人送店房的；还有那些破落户，两口子来投身为仆，图荫庇的。</p>
<p>到两三个月，范进家奴仆、丫鬟都有了，钱、米是不消说了。</p>
<p>张乡绅家又来催着搬家。</p>
<p>搬到新房子里，唱戏、摆酒、请客，一连三日。</p>
<h4 id="清代吴敬梓范进中举">——清代·吴敬梓《范进中举》</h4>
<h2 id="三顾茅庐-罗贯中">三顾茅庐 (罗贯中)</h2>
<p>却说玄德访孔明两次不遇，欲再往访之。</p>
<p>关公曰：“兄长两次亲往拜谒，其礼太过矣。</p>
<p>想诸葛亮有虚名而无实学，故避而不敢见。</p>
<p>兄何惑于斯人之甚也！”玄德曰：“不然。</p>
<p>昔齐桓公欲见东郭野人，五反而方得一面。</p>
<p>况吾欲见大贤耶？”张飞曰：“哥哥差矣。</p>
<p>量此村夫，何足为大贤！今番不须哥哥去；他如不来，我只用一条麻绳缚将来！”玄德叱曰：“汝岂不闻周文王谒姜子牙之事乎？文王且如此敬贤，汝何太无礼！今番汝休去，我自与云长去。”</p>
<p>飞曰：“既两位哥哥都去，小弟如何落后！”玄德曰：“汝若同往，不可失礼。”</p>
<p>飞应诺。</p>
<p>于是三人乘马引从者往隆中。</p>
<p>离草庐半里之外，玄德便下马步行，正遇诸葛均。</p>
<p>玄德忙施礼，问曰：“令兄在庄否？”均曰：“昨暮方归。</p>
<p>将军今日可与相见。”</p>
<p>言罢，飘然自去。</p>
<p>玄德曰：“今番侥幸得见先生矣！”张飞曰：“此人无礼！便引我等到庄也不妨，何故竟自去了！”玄德曰：“彼各有事，岂可相强。”</p>
<p>三人来到庄前叩门，童子开门出问。</p>
<p>玄德曰：“有劳仙童转报：刘备专来拜见先生。”</p>
<p>童子曰：“今日先生虽在家，但今在草堂上昼寝未醒。”</p>
<p>玄德曰：“既如此，且休通报。”</p>
<p>吩咐关、张二人，只在门首等着。</p>
<p>玄德徐步而入，见先生仰卧于草堂几席之上。</p>
<p>玄德拱立阶下。</p>
<p>半晌，先生未醒。</p>
<p>关、张在外立久，不见动静，入见玄德犹然侍立。</p>
<p>张飞大怒，谓云长曰：“这先生如何傲慢！见我哥哥侍立阶下，他竟高卧，推睡不起！等我去屋后放一把火，看他起不起！”云长再三劝住。</p>
<p>玄德仍命二人出门外等候。</p>
<p>望堂上时，见先生翻身将起，——忽又朝里壁睡着。</p>
<p>童子欲报。</p>
<p>玄德曰：“且勿惊动。”</p>
<p>又立了一个时辰，孔明才醒，口吟诗曰：大梦谁先觉？平生我自知。</p>
<p>草堂春睡足，窗外日迟迟。</p>
<p>孔明吟罢，翻身问童子曰：“有俗客来否？”童子曰：“刘皇叔在此，立候多时。”</p>
<p>孔明乃起身曰：“何不早报！尚容更衣。”</p>
<p>遂转入后堂。</p>
<p>又半晌，方整衣冠出迎。</p>
<p>玄德见孔明身长八尺，面如冠玉，头戴纶巾，身披鹤氅，飘飘然有神仙之概。</p>
<p>玄德下拜曰：“汉室末胄，涿郡愚夫，久闻先生大名，如雷贯耳。</p>
<p>昨两次晋谒，不得一见，已书贱名于文几，未审得入览否？”孔明曰：“南阳野人，疏懒性成，屡蒙将军枉临，不胜愧赧。”</p>
<p>二人叙礼毕，分宾主而坐，童子献茶。</p>
<p>茶罢，孔明曰：“昨观书意，足见将军忧民忧国之心；但恨亮年幼才疏，有误下问。”</p>
<p>玄德曰：“司马德操之言，徐元直之语，岂虚谈哉？望先生不弃鄙贱，曲赐教诲。”</p>
<p>孔明曰：“德操、元直，世之高士。</p>
<p>亮乃一耕夫耳，安敢谈天下事？二公谬举矣。</p>
<p>将军奈何舍美玉而求顽石乎？”玄德曰：“大丈夫抱经世奇才，岂可空老于林泉之下？愿先生以天下苍生为念，开备愚鲁而赐教。”</p>
<p>孔明笑曰：“愿闻将军之志。”</p>
<p>玄德屏人促席而告曰：“汉室倾颓，奸臣窃命，备不量力，欲伸大义于天下，而智术浅短，迄无所就。</p>
<p>惟先生开其愚而拯其厄，实为万幸！”孔明曰：“自董卓造逆以来，天下豪杰并起。</p>
<p>曹操势不及袁绍，而竟能克绍者，非惟天时，抑亦人谋也。</p>
<p>今操已拥百万之众，挟天子以令诸侯，此诚！不可与争锋。</p>
<p>孙权据有江东，已历三世，国险而民附，此可用为援而不可图也。</p>
<p>荆州北据汉、沔，利尽南海，东连吴会，西通巴、蜀，此用武之地，非其主不能守：是殆天所以资将军，将军岂有意乎？益州险塞，沃野千里，天府之国，高祖因之以成帝业；今刘璋暗弱，民殷国富，而不知存恤，智能之士，思得明君。</p>
<p>将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚彝、越，外结孙权，内修政理；待天下有变，则命一上将将荆州之兵以向宛、洛，将军身率益州之众以出秦川，百姓有不箪食壶浆以迎将军者乎？诚如是，则大业可成，汉室可兴矣。</p>
<p>此亮所以为将军谋者也。</p>
<p>惟将军图之。”</p>
<p>言罢，命童子取出画一轴，挂于中堂，指谓玄德曰：“此西川五十四州之图也。</p>
<p>将军欲成霸业，北让曹操占天时，南让孙权占地利，将军可占人和。</p>
<p>先取荆州为家，后即取西川建基业，以成鼎足之势，然后可图中原也。”</p>
<p>玄德闻言，避席拱手谢曰：“先生之言，顿开茅塞，使备如拨云雾而睹青天。</p>
<p>但荆州刘表、益州刘璋，皆汉室宗亲，备安忍夺之？”孔明曰：“亮夜观天象，刘表不久人世；刘璋非立业之主：久后必归将军。”</p>
<p>玄德闻言，顿首拜谢。</p>
<p>只这一席话，乃孔明未出茅庐，已知三分天下，真万古之人不及也！后人有诗赞曰：豫州当日叹孤穷，何幸南阳有卧龙！　　欲识他年分鼎处，先生笑指画图中。</p>
<p>玄德拜请孔明曰：“备虽名微德薄，愿先生不弃鄙贱，出山相助。</p>
<p>备当拱听明诲。”</p>
<p>孔明曰：“亮久乐耕锄，懒于应世，不能奉命。”</p>
<p>玄德泣曰：“先生不出，如苍生何！”言毕，泪沾袍袖，衣襟尽湿。</p>
<p>孔明见其意甚诚，乃曰：“将军既不相弃，愿效犬马之劳。”</p>
<p>玄德大喜，遂命关、张入，拜献金帛礼物。</p>
<p>孔明固辞不受。</p>
<p>玄德曰：“此非聘大贤之礼，但表刘备寸心耳。”</p>
<p>孔明方受。</p>
<p>于是玄德等在庄中共宿一宵。</p>
<p>次日，诸葛均回，孔明嘱咐曰：“吾受刘皇叔三顾之恩，不容不出。</p>
<p>汝可躬耕于此，勿得荒芜田亩。</p>
<p>待我功成之日，即当归隐。”</p>
<p>后人有诗叹曰：身未升腾思退步，功成应忆去时言。</p>
<p>只因先主丁宁后，星落秋风五丈原。</p>
<h4 id="明代罗贯中三顾茅庐">——明代·罗贯中《三顾茅庐》</h4>
<h2 id="刘姥姥进大观园-曹雪芹">刘姥姥进大观园 (曹雪芹)</h2>
<p>贾母便笑道：“这屋里窄，再往别处逛去罢。”</p>
<p>刘姥姥笑道：“人人都说：‘大家子住大房’，昨儿见了老太太正房，配上大箱、大柜、大桌子、大床，果然威武。</p>
<p>那柜子比我们一间房子还大，还高。</p>
<p>怪道后院子里有个梯子，我想又不上房晒东西，预备这梯子做什么？后来我想起来，一定是为开顶柜取东西；离了那梯子怎么上得去呢？如今又见了这小屋子，更比大的越发齐整了；满屋里东西都只好看，可不知叫什么。</p>
<p>我越看越舍不得离了这里了！”凤姐道：“还有好的呢，我都带你去瞧瞧。</p>
<p>说着，一径离了潇湘馆，远远望见池中一群人在那里撑船。</p>
<p>贾母道：“他们既备下船，咱们就坐一回。”</p>
<p>说着，向紫菱洲蓼溆一带走来。</p>
<p>未至池前，只见几个婆子手里都捧着一色摄丝戗金五彩大盒子走来，凤姐忙问王夫人：“早饭在那里摆？”王夫人道：“问老太太在那里就在那里罢了。”</p>
<p>贾母听说，便回头说：“你三妹妹那里好，你就带了人摆去，我们从这里坐了船去。”</p>
<p>凤姐儿听说，便回身和李纨、探春、鸳鸯、琥珀带着端饭的人等，抄着近路到了秋爽斋，就在晓翠堂上调开桌案。</p>
<p>鸳鸯笑道：“天天咱们说外头老爷们：吃酒吃饭，都有个凑趣儿的，拿他取笑儿。</p>
<p>咱们今儿也得了个女清客了。”</p>
<p>李纨是个厚道人，倒不理会；凤姐儿却听着是说刘姥姥，便笑道：“咱们今儿就拿他取个笑儿。”</p>
<p>二人便如此这般商议。</p>
<p>李纨笑劝道：“你们一点好事儿不做！又不是个小孩儿，还这么淘气。</p>
<p>仔细老太太说！”鸳鸯笑道：“很不与大奶奶相干，有我呢。”</p>
<p>正说着，只见贾母等来了，各自随便坐下，先有丫鬟挨人递了茶，大家吃毕，凤姐手里拿着西洋布手巾，裹着一把乌木三镶银箸，按席摆下。</p>
<p>贾母因说：“把那一张小楠木桌子抬过来，让刘亲家挨着我这边坐。”</p>
<p>众人听说，忙抬过来。</p>
<p>凤姐一面递眼色与鸳鸯，鸳鸯便忙拉刘姥姥出去，悄悄的嘱咐了刘姥姥一席话，又说：“这是我们家的规矩，要错了，我们就笑话呢。”</p>
<p>调停已毕，然后归坐。</p>
<p>薛姨妈是吃过饭来的，不吃了，只坐在一边吃茶。</p>
<p>贾母带着宝玉、湘云、黛玉、宝钗一桌，王夫人带着迎春姐妹三人一桌，刘姥姥挨着贾母一桌。</p>
<p>贾母素日吃饭，皆有小丫鬟在旁边拿着漱盂、麈尾、巾帕之物，如今鸳鸯是不当这差的了，今日偏接过麈尾来拂着。</p>
<p>丫鬟们知他要捉弄刘姥姥，便躲开让他。</p>
<p>鸳鸯一面侍立，一面递眼色。</p>
<p>刘姥姥道：“姑娘放心。</p>
<p>那刘姥姥入了坐，拿起箸来，沉甸甸的不伏手，——原是凤姐和鸳鸯商议定了，单拿了一双老年四楞象牙镶金的筷子给刘姥姥。</p>
<p>刘姥姥见了，说道：“这个叉巴子，比我们那里的铁锨还沉，那里拿的动他？”说的众人都笑起来。</p>
<p>只见一个媳妇端了一个盒子站在当地，一个丫鬟上来揭去盒盖，里面盛着两碗菜，李纨端了一碗放在贾母桌上，凤姐偏拣了一碗鸽子蛋放在刘姥姥桌上。</p>
<p>贾母这边说声“请”，刘姥姥便站起身来，高声说道：“老刘，老刘，食量大如牛：吃个老母猪，不抬头！”说完，却鼓着腮帮子，两眼直视，一声不语。</p>
<p>众人先还发怔，后来一想，上上下下都一齐哈哈大笑起来。</p>
<p>湘云掌不住，一口茶都喷出来。</p>
<p>黛玉笑岔了气，伏着桌子只叫“嗳哟！”宝玉滚到贾母怀里，贾母笑的搂着叫“心肝”，王夫人笑的用手指着凤姐儿，却说不出话来。</p>
<p>薛姨妈也掌不住，口里的茶喷了探春一裙子。</p>
<p>探春的茶碗都合在迎春身上。</p>
<p>惜春离了坐位，拉着他奶母，叫“揉揉肠子”。</p>
<p>地下无一个不弯腰屈背，也有躲出去蹲着笑去的，也有忍着笑上来替他姐妹换衣裳的。</p>
<p>独有凤姐鸳鸯二人掌着，还只管让刘姥姥。</p>
<p>刘姥姥拿起箸来，只觉不听使，又道：“这里的鸡儿也俊，下的这蛋也小巧，怪俊的。</p>
<p>我且得一个儿！”众人方住了笑，听见这话，又笑起来。</p>
<p>贾母笑的眼泪出来，只忍不住；琥珀在后捶着。</p>
<p>贾母笑道：“这定是凤丫头促狭鬼儿闹的！快别信他的话了。”</p>
<p>那刘姥姥正夸鸡蛋小巧，凤姐儿笑道：“一两银子一个呢！你快尝尝罢，冷了就不好吃了。”</p>
<p>刘姥姥便伸筷子要夹，那里夹的起来？满碗里闹了一阵，好容易撮起一个来，才伸着脖子要吃，偏又滑下来，滚在地下。</p>
<p>忙放下筷子，要亲自去拣，早有地下的人拣出去了。</p>
<p>刘姥姥叹道：“一两银子也没听见个响声儿就没了！”众人已没心吃饭，都看着他取笑。</p>
<p>贾母又说：“谁这会子又把那个筷子拿出来了，又不请客摆大筵席！都是凤丫头支使的！还不换了呢。”</p>
<p>地下的人原不曾预备这牙箸，本是凤姐和鸳鸯拿了来的，听如此说，忙收过去了，也照样换上一双乌木镶银的。</p>
<p>刘姥姥道：“去了金的，又是银的，到底不及俺们那个伏手。”</p>
<p>凤姐儿道：“菜里要有毒，这银子下去了就试的出来。”</p>
<p>刘姥姥道：“这个菜里有毒，我们那些都成了砒霜了！那怕毒死了，也要吃尽了。”</p>
<p>贾母见他如此有趣，吃的又香甜，把自己的菜也都端过来给他吃。</p>
<p>又命一个老嬷嬷来，将各样的菜给板儿夹在碗上。</p>
<p>一时吃毕，贾母等都往探春卧室中去闲话，这里收拾残桌，又放了一桌。</p>
<p>刘姥姥看着李纨与凤姐儿对坐着吃饭，叹道：“别的罢了，我只爱你们家这行事！怪道说，‘礼出大家’。”</p>
<p>凤姐儿忙笑道：“你可别多心，才刚不过大家取乐儿。”</p>
<p>一言未了，鸳鸯也进来笑道：“姥姥别恼，我给你老人家赔个不是儿罢。”</p>
<p>刘姥姥忙笑道：“姑娘说那里的话？咱们哄着老太太开个心儿，有什么恼的！你先嘱咐我，我就明白了，不过大家取笑儿。</p>
<p>我要恼，也就不说了。”</p>
<p>鸳鸯便骂人：“为什么不倒茶给姥姥吃！”刘姥姥忙道：“才刚那个嫂子倒了茶来，我吃过了，姑娘也该用饭了。”</p>
<p>凤姐儿便拉鸳鸯坐下道：“你和我们吃罢，省了回来又闹。”</p>
<p>鸳鸯便坐下了，婆子们添上碗箸来，三人吃毕。</p>
<h4 id="清代曹雪芹刘姥姥进大观园">——清代·曹雪芹《刘姥姥进大观园》</h4>
<h2 id="月夜忆舍弟-杜甫">月夜忆舍弟 (杜甫)</h2>
<p>戍鼓断人行，边秋一雁声。</p>
<p>(边秋 一作:秋边)露从今夜白，月是故乡明。</p>
<p>有弟皆分散，无家问死生。</p>
<p>寄书长不达，况乃未休兵。</p>
<h4 id="唐代杜甫月夜忆舍弟">——唐代·杜甫《月夜忆舍弟》</h4>
<h2 id="长沙过贾谊宅-刘长卿">长沙过贾谊宅 (刘长卿)</h2>
<p>三年谪宦此栖迟，万古惟留楚客悲。</p>
<p>秋草独寻人去后，寒林空见日斜时。</p>
<p>汉文有道恩犹薄，湘水无情吊岂知？寂寂江山摇落处，怜君何事到天涯！——唐代·刘长卿《长沙过贾谊宅》</p>
<h2 id="左迁至蓝关示侄孙湘-韩愈">左迁至蓝关示侄孙湘 (韩愈)</h2>
<p>一封朝奏九重天，夕贬潮州路八千。</p>
<p>欲为圣明除弊事，肯将衰朽惜残年！(欲为 一作：本为；圣明
一作：圣朝；肯将 一作：敢将)云横秦岭家何在？雪拥蓝关马不前。</p>
<p>知汝远来应有意，好收吾骨瘴江边。</p>
<h4
id="唐代韩愈左迁至蓝关示侄孙湘">——唐代·韩愈《左迁至蓝关示侄孙湘》</h4>
<h2 id="商山早行-温庭筠">商山早行 (温庭筠)</h2>
<p>晨起动征铎，客行悲故乡。</p>
<p>鸡声茅店月，人迹板桥霜。</p>
<p>槲叶落山路，枳花明驿墙。</p>
<p>(明驿墙 一作：照驿墙)因思杜陵梦，凫雁满回塘。</p>
<h4 id="唐代温庭筠商山早行">——唐代·温庭筠《商山早行》</h4>
<h2 id="咸阳城东楼-许浑">咸阳城东楼 (许浑)</h2>
<p>一上高城万里愁，蒹葭杨柳似汀洲。</p>
<p>溪云初起日沉阁，山雨欲来风满楼。</p>
<p>鸟下绿芜秦苑夕，蝉鸣黄叶汉宫秋。</p>
<p>行人莫问当年事，故国东来渭水流。</p>
<h4 id="唐代许浑咸阳城东楼">——唐代·许浑《咸阳城东楼》</h4>
<h2 id="无题-李商隐">无题 (李商隐)</h2>
<p>相见时难别亦难，东风无力百花残。</p>
<p>春蚕到死丝方尽，蜡炬成灰泪始干。</p>
<p>晓镜但愁云鬓改，夜吟应觉月光寒。</p>
<p>蓬山此去无多路，青鸟殷勤为探看。</p>
<p>(蓬山 一作：蓬莱)——唐代·李商隐《无题·相见时难别亦难》</p>
<h2 id="行香子树绕村庄-秦观">行香子·树绕村庄 (秦观)</h2>
<p>树绕村庄，水满陂塘。</p>
<p>倚东风，豪兴徜徉。</p>
<p>小园几许，收尽春光。</p>
<p>有桃花红，李花白，菜花黄。</p>
<p>远远围墙，隐隐茅堂。</p>
<p>飏青旗，流水桥旁。</p>
<p>偶然乘兴，步过东冈。</p>
<p>正莺儿啼，燕儿舞，蝶儿忙。</p>
<p>(围墙 一作：苔墙)——宋代·秦观《行香子·树绕村庄》</p>
<h2 id="丑奴儿书博山道中壁-辛弃疾">丑奴儿·书博山道中壁 (辛弃疾)</h2>
<p>少年不识愁滋味，爱上层楼。</p>
<p>爱上层楼，为赋新词强说愁。</p>
<p>而今识尽愁滋味，欲说还休。</p>
<p>欲说还休，却道“天凉好个秋”！——宋代·辛弃疾《丑奴儿·书博山道中壁》</p>
<h2 id="鱼我所欲也">鱼我所欲也</h2>
<p>鱼，我所欲也；熊掌，亦我所欲也。</p>
<p>二者不可得兼，舍鱼而取熊掌者也。</p>
<p>生，亦我所欲也；义，亦我所欲也。</p>
<p>二者不可得兼，舍生而取义者也。</p>
<p>生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。</p>
<p>如使人之所欲莫甚于生，则凡可以得生者何不用也？使人之所恶莫甚于死者，则凡可以辟患者何不为也？由是则生而有不用也，由是则可以辟患而有不为也。</p>
<p>是故所欲有甚于生者，所恶有甚于死者。</p>
<p>非独贤者有是心也，人皆有之，贤者能勿丧耳。</p>
<p>一箪食，一豆羹，得之则生，弗得则死。</p>
<p>呼尔而与之，行道之人弗受；蹴尔而与之，乞人不屑也。</p>
<p>万钟则不辩礼义而受之，万钟于我何加焉！为宫室之美、妻妾之奉、所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。</p>
<p>(与 同：欤)——先秦·孟子及其弟子《鱼我所欲也》</p>
<h2 id="唐雎不辱使命">唐雎不辱使命</h2>
<p>秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。</p>
<p>安陵君因使唐雎使于秦。</p>
<p>秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。</p>
<p>今吾以十倍之地，请广于君，而君逆寡人者，轻寡人与？”唐雎对曰：“否，非若是也。</p>
<p>安陵君受地于先王而守之，虽千里不敢易也，岂直五百里哉？”　　秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”</p>
<p>秦王曰：“天子之怒，伏尸百万，流血千里。”</p>
<p>唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地尔。”</p>
<p>唐雎曰：“此庸夫之怒也，非士之怒也。</p>
<p>夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。</p>
<p>此三子者，皆布衣之士也，怀怒未发，休祲降于天，与臣而将四矣。</p>
<p>若士必怒，伏尸二人，流血五步，天下缟素，今日是也。”</p>
<p>挺剑而起。</p>
<p>秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”</p>
<h4 id="两汉刘向-撰唐雎不辱使命">——两汉·刘向 撰《唐雎不辱使命》</h4>
<h2 id="送东阳马生序-宋濂">送东阳马生序 (宋濂)</h2>
<p>余幼时即嗜学。</p>
<p>家贫，无从致书以观，每假借于藏书之家，手自笔录，计日以还。</p>
<p>天大寒，砚冰坚，手指不可屈伸，弗之怠。</p>
<p>录毕，走送之，不敢稍逾约。</p>
<p>以是人多以书假余，余因得遍观群书。</p>
<p>既加冠，益慕圣贤之道 。</p>
<p>又患无硕师名人与游，尝趋百里外，从乡之先达执经叩问。</p>
<p>先达德隆望尊，门人弟子填其室，未尝稍降辞色。</p>
<p>余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。</p>
<p>故余虽愚，卒获有所闻。</p>
<p>当余之从师也，负箧曳屣行深山巨谷中。</p>
<p>穷冬烈风，大雪深数尺，足肤皲裂而不知。</p>
<p>至舍，四支僵劲不能动，媵人持汤沃灌，以衾拥覆，久而乃和。</p>
<p>寓逆旅，主人日再食，无鲜肥滋味之享。</p>
<p>同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意，以中有足乐者，不知口体之奉不若人也。</p>
<p>盖余之勤且艰若此。</p>
<p>今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？　　今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵诗书，无奔走之劳矣；有司业、博士为之师，未有问而不告、求而不得者也；凡所宜有之书，皆集于此，不必若余之手录，假诸人而后见也。</p>
<p>其业有不精、德有不成者，非天质之卑，则心不若余之专耳，岂他人之过哉！　　东阳马生君则，在太学已二年，流辈甚称其贤。</p>
<p>余朝京师，生以乡人子谒余，撰长书以为贽，辞甚畅达。</p>
<p>与之论辨，言和而色夷。</p>
<p>自谓少时用心于学甚劳，是可谓善学者矣。</p>
<p>其将归见其亲也，余故道为学之难以告之。</p>
<p>谓余勉乡人以学者，余之志也；诋我夸际遇之盛而骄乡人者，岂知予者哉！(予
一作：余)——明代·宋濂《送东阳马生序》</p>
<h2 id="渔家傲秋思-范仲淹">渔家傲·秋思 (范仲淹)</h2>
<p>塞下秋来风景异，衡阳雁去无留意。</p>
<p>四面边声连角起，千嶂里，长烟落日孤城闭。</p>
<p>浊酒一杯家万里，燕然未勒归无计。</p>
<p>羌管悠悠霜满地，人不寐，将军白发征夫泪。</p>
<h4 id="宋代范仲淹渔家傲秋思">——宋代·范仲淹《渔家傲·秋思》</h4>
<h2 id="江城子密州出猎-苏轼">江城子·密州出猎 (苏轼)</h2>
<p>老夫聊发少年狂，左牵黄，右擎苍，锦帽貂裘，千骑卷平冈。</p>
<p>为报倾城随太守，亲射虎，看孙郎。</p>
<p>酒酣胸胆尚开张。</p>
<p>鬓微霜，又何妨！持节云中，何日遣冯唐？会挽雕弓如满月，西北望，射天狼。</p>
<h4 id="宋代苏轼江城子密州出猎">——宋代·苏轼《江城子·密州出猎》</h4>
<h2 id="破阵子-辛弃疾">破阵子 (辛弃疾)</h2>
<p>醉里挑灯看剑，梦回吹角连营。</p>
<p>八百里分麾下炙，五十弦翻塞外声，沙场秋点兵。</p>
<p>马作的卢飞快，弓如霹雳弦惊。</p>
<p>了却君王天下事，赢得生前身后名。</p>
<p>可怜白发生！——宋代·辛弃疾《破阵子·为陈同甫赋壮词以寄之》</p>
<h2 id="满江红小住京华-秋瑾">满江红·小住京华 (秋瑾)</h2>
<p>小住京华，早又是中秋佳节。</p>
<p>为篱下黄花开遍，秋容如拭。</p>
<p>四面歌残终破楚，八年风味徒思浙。</p>
<p>苦将侬强派作蛾眉，殊未屑！(徒思浙
一作：独思浙)身不得，男儿列，心却比，男儿烈。</p>
<p>算平生肝胆，因人常热。</p>
<p>俗子胸襟谁识我？英雄末路当磨折。</p>
<p>莽红尘何处觅知音？青衫湿！——近现代·秋瑾《满江红·小住京华》</p>
<h2 id="曹刿论战-左丘明">曹刿论战 (左丘明)</h2>
<p>十年春，齐师伐我。</p>
<p>公将战，曹刿请见。</p>
<p>其乡人曰：“肉食者谋之，又何间焉？”刿曰：“肉食者鄙，未能远谋。”</p>
<p>乃入见。</p>
<p>问：“何以战？”公曰：“衣食所安，弗敢专也，必以分人。”</p>
<p>对曰：“小惠未遍，民弗从也。”</p>
<p>公曰：“牺牲玉帛，弗敢加也，必以信。”</p>
<p>对曰：“小信未孚，神弗福也。”</p>
<p>公曰：“小大之狱，虽不能察，必以情。”</p>
<p>对曰：“忠之属也。</p>
<p>可以一战。</p>
<p>战则请从。”</p>
<p>（遍 同：徧)　　公与之乘，战于长勺。</p>
<p>公将鼓之。</p>
<p>刿曰：“未可。”</p>
<p>齐人三鼓。</p>
<p>刿曰：“可矣。”</p>
<p>齐师败绩。</p>
<p>公将驰之。</p>
<p>刿曰：“未可。”</p>
<p>下视其辙，登轼而望之，曰：“可矣。”</p>
<p>遂逐齐师。</p>
<p>既克，公问其故。</p>
<p>对曰：“夫战，勇气也。</p>
<p>一鼓作气，再而衰，三而竭。</p>
<p>彼竭我盈，故克之。</p>
<p>夫大国，难测也，惧有伏焉。</p>
<p>吾视其辙乱，望其旗靡，故逐之。”</p>
<h4 id="先秦左丘明曹刿论战">——先秦·左丘明《曹刿论战》</h4>
<h2 id="邹忌讽齐王纳谏">邹忌讽齐王纳谏</h2>
<p>邹忌修八尺有余，而形貌昳丽。</p>
<p>朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也？”城北徐公，齐国之美丽者也。</p>
<p>忌不自信，而复问其妾曰：“吾孰与徐公美？”妾曰：“徐公何能及君也？”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”</p>
<p>明日徐公来，孰视之，自以为不如；窥镜而自视，又弗如远甚。</p>
<p>暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”</p>
<p>于是入朝见威王，曰：“臣诚知不如徐公美。</p>
<p>臣之妻私臣，臣之妾畏臣，臣之客欲有求于臣，皆以美于徐公。</p>
<p>今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”</p>
<p>王曰：“善。”</p>
<p>乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”</p>
<p>令初下，群臣进谏，门庭若市；数月之后，时时而间进；期年之后，虽欲言，无可进者。</p>
<p>燕、赵、韩、魏闻之，皆朝于齐。</p>
<p>此所谓战胜于朝廷。</p>
<h4 id="先秦战国策邹忌讽齐王纳谏">——先秦·战国策《邹忌讽齐王纳谏》</h4>
<h2 id="陈涉世家-司马迁">陈涉世家 (司马迁)</h2>
<p>陈胜者，阳城人也，字涉。</p>
<p>吴广者，阳夏人也，字叔。</p>
<p>陈涉少时，尝与人佣耕，辍耕之垄上，怅恨久之，曰：“苟富贵，无相忘。”</p>
<p>佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”　　二世元年七月，发闾左適戍渔阳，九百人屯大泽乡。</p>
<p>陈胜﹑吴广皆次当行，为屯长。</p>
<p>会天大雨，道不通，度已失期。</p>
<p>失期，法皆斩。</p>
<p>陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。</p>
<p>吾闻二世少子也，不当立，当立者乃公子扶苏。</p>
<p>扶苏以数谏故，上使外将兵。</p>
<p>今或闻无罪，二世杀之。</p>
<p>百姓多闻其贤，未知其死也。</p>
<p>项燕为楚将，数有功，爱士卒，楚人怜之。</p>
<p>或以为死，或以为亡。</p>
<p>今诚以吾众诈自称公子扶苏﹑项燕，为天下唱，宜多应者。”</p>
<p>吴广以为然。</p>
<p>乃行卜。</p>
<p>卜者知其指意，曰：“足下事皆成，有功。</p>
<p>然足下卜之鬼乎！”陈胜﹑吴广喜，念鬼，曰：“此教我先威众耳。”</p>
<p>乃丹书帛曰“陈胜王”，置人所罾鱼腹中。</p>
<p>卒买鱼烹食，得鱼腹中书，固以怪之矣。</p>
<p>又间令吴广之次所旁丛祠中，夜篝火，狐鸣呼曰：“大楚兴，陈胜王。”</p>
<p>卒皆夜惊恐。</p>
<p>旦日，卒中往往语，皆指目陈胜。</p>
<p>吴广素爱人，士卒多为用者。</p>
<p>将尉醉，广故数言欲亡，忿恚尉，令辱之，以激怒其众。</p>
<p>尉果笞广。</p>
<p>尉剑挺，广起，夺而杀尉。</p>
<p>陈胜佐之，并杀两尉。</p>
<p>召令徒属曰：“公等遇雨，皆已失期，失期当斩。</p>
<p>藉第令毋斩，而戍死者固十六七。</p>
<p>且壮士不死即已，死即举大名耳，王侯将相宁有种乎！”徒属皆曰：“敬受命。”</p>
<p>乃诈称公子扶苏﹑项燕，从民欲也。</p>
<p>袒右，称大楚。</p>
<p>为坛而盟，祭以尉首。</p>
<p>陈胜自立为将军，吴广为都尉。</p>
<p>攻大泽乡，收而攻蕲。</p>
<p>蕲下，乃令符离人葛婴将兵徇蕲以东。</p>
<p>攻铚、酂、苦、柘、谯皆下之。</p>
<p>行收兵。</p>
<p>比至陈，车六七百乘，骑千余，卒数万人。</p>
<p>攻陈，陈守令皆不在，独守丞与战谯门中。</p>
<p>弗胜，守丞死，乃入据陈。</p>
<p>数日，号令召三老﹑豪杰与皆来会计事。</p>
<p>三老﹑豪杰皆曰：“将军身被坚执锐，伐无道，诛暴秦，复立楚国之社稷，功宜为王。”</p>
<p>陈涉乃立为王，号为张楚。</p>
<p>当此时，诸郡县苦秦吏者，皆刑其长吏，杀之以应陈涉。</p>
<p>乃以吴叔为假王，监诸将以西击荥阳。</p>
<p>令陈人武臣、张耳、陈馀徇赵地，令汝阴人邓宗徇九江郡。</p>
<p>当此时，楚兵数千人为聚者，不可胜数。</p>
<p>葛婴至东城，立襄强为楚王。</p>
<p>婴后闻陈王已立，因杀襄强，还报。</p>
<p>至陈，陈王诛杀葛婴。</p>
<p>陈王令魏人周市北徇魏地。</p>
<p>吴广围荥阳。</p>
<p>李由为三川守，守荥阳，吴叔弗能下。</p>
<p>陈王征国之豪杰与计，以上蔡人房君蔡赐为上柱国。</p>
<p>周文，陈之贤人也，尝为项燕军视日，事春申君，自言习兵，陈王与之将军印，西击秦。</p>
<p>行收兵至关，车千乘，卒数十万，至戏，军焉。</p>
<p>秦令少府章邯免郦山徒﹑人奴产子生，悉发以击楚大军，尽败之。</p>
<p>周文败，走出关，止次曹阳二三月。</p>
<p>章邯追败之，复走次渑池十余日。</p>
<p>章邯击，大破之。</p>
<p>周文自刭，军遂不战。</p>
<p>武臣到邯郸，自立为赵王，陈馀为大将军，张耳、召骚为左右丞相。</p>
<p>陈王怒，捕系武臣等家室，欲诛之。</p>
<p>柱国曰：“秦未亡而诛赵王将相家属，此生一秦也。</p>
<p>不如因而立之。”</p>
<p>陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。</p>
<p>赵王将相相与谋曰：“王王赵，非楚意也。</p>
<p>楚已诛秦，必加兵於赵。</p>
<p>计莫如毋西兵，使使北徇燕地以自广也。</p>
<p>赵南据大河，北有燕、代，楚虽胜秦，不敢制赵。</p>
<p>若楚不胜秦，必重赵。</p>
<p>赵乘秦之弊，可以得志于天下。”</p>
<p>赵王以为然，因不西兵，而遣故上谷卒史韩广将兵北徇燕地。</p>
<p>燕故贵人豪杰谓韩广曰：“楚已立王，赵又已立王。</p>
<p>燕虽小，亦万乘之国也，原将军立为燕王。”</p>
<p>韩广曰：“广母在赵，不可。”</p>
<p>燕人曰：“赵方西忧秦，南忧楚，其力不能禁我。</p>
<p>且以楚之彊，不敢害赵王将相之家，赵独安敢害将军之家！”韩广以为然，乃自立为燕王。</p>
<p>居数月，赵奉燕王母及家属归之燕。</p>
<p>当此之时，诸将之徇地者，不可胜数。</p>
<p>周市北徇地至狄，狄人田儋杀狄令，自立为齐王，以齐反击周市。</p>
<p>市军散，还至魏地，欲立魏后故宁陵君咎为魏王。</p>
<p>时咎在陈王所，不得之魏。</p>
<p>魏地已定，欲相与立周市为魏王，周市不肯。</p>
<p>使者五反，陈王乃立宁陵君咎为魏王，遣之国。</p>
<p>周市卒为相。</p>
<p>将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。</p>
<p>不如少遗兵，足以守荥阳，悉精兵迎秦军。</p>
<p>今假王骄，不知兵权，不可与计，非诛之，事恐败。”</p>
<p>因相与矫王令以诛吴叔，献其首于陈王。</p>
<p>陈王使使赐田臧楚令尹印，使为上将。</p>
<p>田臧乃使诸将李归等守荥阳城，自以精兵西迎秦军于敖仓。</p>
<p>与战，田臧死，军破。</p>
<p>章邯进兵击李归等荥阳下，破之，李归等死。</p>
<p>阳城人邓说将兵居郯，章邯别将击破之，邓说军散走陈。</p>
<p>铚人伍徐将兵居许，章邯击破之，伍徐军皆散走陈。</p>
<p>陈王诛邓说。</p>
<p>陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。</p>
<p>陈王闻，乃使武平君畔为将军，监郯下军。</p>
<p>秦嘉不受命，嘉自立为大司马，恶属武平君。</p>
<p>告军吏曰：“武平君年少，不知兵事，勿听！”因矫以王命杀武平君畔。</p>
<p>章邯已破伍徐，击陈，柱国房君死。</p>
<p>章邯又进兵击陈西张贺军。</p>
<p>陈王出监战，军破，张贺死。</p>
<p>腊月，陈王之汝阴，还至下城父，其御庄贾杀以降秦。</p>
<p>陈胜葬砀，谥曰隐王。</p>
<p>陈王故涓人将军吕臣为仓头军，起新阳，攻陈下之，杀庄贾，复以陈为楚。</p>
<p>初，陈王至陈，令铚人宋留将兵定南阳，入武关。</p>
<p>留已徇南阳，闻陈王死，南阳复为秦。</p>
<p>宋留不能入武关，乃东至新蔡，遇秦军，宋留以军降秦。</p>
<p>秦传留至咸阳，车裂留以徇。</p>
<p>秦嘉等闻陈王军破出走，乃立景驹为楚王，引兵之方与，欲击秦军定陶下。</p>
<p>使公孙庆使齐王，欲与并力俱进。</p>
<p>齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。”</p>
<p>田儋诛杀公孙庆。</p>
<p>秦左右校复攻陈，下之。</p>
<p>吕将军走，收兵复聚。</p>
<p>鄱盗当阳君黥布之兵相收，复击秦左右校，破之青波，复以陈为楚。</p>
<p>会项梁立怀王孙心为楚王。</p>
<p>陈胜王凡六月。</p>
<p>已为王，王陈。</p>
<p>其故人尝与佣耕者闻之，之陈，扣宫门曰：“吾欲见涉。”</p>
<p>宫门令欲缚之。</p>
<p>自辩数，乃置，不肯为通。</p>
<p>陈王出，遮道而呼涉。</p>
<p>陈王闻之，乃召见，载与俱归。</p>
<p>入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。</p>
<p>客出入愈益发舒，言陈王故情。</p>
<p>或说陈王曰：“客愚无知，颛妄言，轻威。”</p>
<p>陈王斩之。</p>
<p>诸陈王故人皆自引去，由是无亲陈王者。</p>
<p>陈王以朱房为中正，胡武为司过，主司群臣。</p>
<p>诸将徇地，至，令之不是者，系而罪之，以苛察为忠。</p>
<p>其所不善者，弗下吏，辄自治之。</p>
<p>陈王信用之。</p>
<p>诸将以其故不亲附，此其所以败也。</p>
<p>陈胜虽已死，其所置遣侯王将相竟亡秦，由涉首事也。</p>
<p>高祖时为陈涉置守頉三十家砀，至今血食。</p>
<p>褚先生曰：地形险阻，所以为固也；兵革刑法，所以为治也。</p>
<p>犹未足恃也。</p>
<p>夫先王以仁义为本，而以固塞文法为枝叶，岂不然哉！吾闻贾生之称曰：　　“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。</p>
<p>当是时也，商君佐之，内立法度，务耕织，修守战之具；外连衡而斗诸侯。</p>
<p>于是秦人拱手而取西河之外。</p>
<p>“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。</p>
<p>诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。</p>
<p>当此之时，齐有孟尝，赵有平原，楚有春申，魏有信陵。</p>
<p>此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。</p>
<p>于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。</p>
<p>尝以十倍之地，百万之众，叩关而攻秦。</p>
<p>秦人开关而延敌，九国之师逡巡遁逃而不敢进。</p>
<p>秦无亡矢遗镞之费，而天下诸侯已困矣。</p>
<p>于是从散约解，争割地以赂秦。</p>
<p>秦有余力而制其弊，追亡逐北，伏尸百万，流血飘橹。</p>
<p>因利乘便，宰割天下，分裂河山。</p>
<p>强国请服，弱国入朝。</p>
<p>“施及孝文王、庄襄王，享国之日浅，国家无事。</p>
<p>“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。</p>
<p>南取百越之地，以为桂林、象郡。</p>
<p>百越之君，俯首系颈，委命下吏。</p>
<p>乃使蒙恬北筑长城而守藩篱，却匈奴七百余里。</p>
<p>胡人不敢南下而牧马，士不敢弯弓而报怨。</p>
<p>于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。</p>
<p>然后践华为城，因河为池，据亿丈之城、临不测之溪以为固。</p>
<p>良将劲驽，守要害之处；信臣精卒，陈利兵而谁何。</p>
<p>天下已定，始皇之心，自以为关中之固，金城千里，子孙帝王万世之业也。</p>
<p>“始皇既没，余威震于殊俗。</p>
<p>然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。</p>
<p>蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。</p>
<p>山东豪俊遂并起而亡秦族矣。</p>
<p>“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及乡时之士也。</p>
<p>然而成败异变，功业相反。</p>
<p>试使山东之国与陈涉度长絜大，比权量力，则不可同年而语矣。</p>
<p>然秦以区区之地，致万乘之势，序八州而朝同列，百有余年矣。</p>
<p>然后以六合为家，肴函为宫。</p>
<p>一夫作难而七庙隳，身死人手，为天下笑者，何也？仁义不施而攻守之势异也。”</p>
<p>【索隐述赞】天下匈匈，海内乏主，掎鹿争捷，瞻乌爰处。</p>
<p>陈胜首事，厥号张楚。</p>
<p>鬼怪是凭，鸿鹄自许。</p>
<p>葛婴东下，周文西拒。</p>
<p>始亲朱房，又任胡武。</p>
<p>伙颐见杀，腹心不与。</p>
<p>庄贾何人，反噬城父！——两汉·司马迁《陈涉世家》</p>
<h2 id="出师表-诸葛亮">出师表 (诸葛亮)</h2>
<p>先帝创业未半而中道崩殂，今天下三分，益州疲弊，此诚危急存亡之秋也。</p>
<p>然侍卫之臣不懈于内，忠志之士忘身于外者，盖追先帝之殊遇，欲报之于陛下也。</p>
<p>诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。</p>
<p>宫中府中，俱为一体；陟罚臧否，不宜异同。</p>
<p>若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。</p>
<p>侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。</p>
<p>愚以为宫中之事，事无大小，悉以咨之，然后施行，必能裨补阙漏，有所广益。</p>
<p>将军向宠，性行淑均，晓畅军事，试用于昔日，先帝称之曰能，是以众议举宠为督。</p>
<p>愚以为营中之事，悉以咨之，必能使行阵和睦，优劣得所。</p>
<p>亲贤臣，远小人，此先汉所以兴隆也；亲小人，远贤臣，此后汉所以倾颓也。</p>
<p>先帝在时，每与臣论此事，未尝不叹息痛恨于桓、灵也。</p>
<p>侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。</p>
<p>臣本布衣，躬耕于南阳，苟全性命于乱世，不求闻达于诸侯。</p>
<p>先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。</p>
<p>后值倾覆，受任于败军之际，奉命于危难之间，尔来二十有一年矣。</p>
<p>先帝知臣谨慎，故临崩寄臣以大事也。</p>
<p>受命以来，夙夜忧叹，恐托付不效，以伤先帝之明；故五月渡泸，深入不毛。</p>
<p>今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。</p>
<p>此臣所以报先帝而忠陛下之职分也。</p>
<p>至于斟酌损益，进尽忠言，则攸之、祎、允之任也。</p>
<p>愿陛下托臣以讨贼兴复之效，不效，则治臣之罪，以告先帝之灵。</p>
<p>若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。</p>
<p>臣不胜受恩感激。</p>
<p>今当远离，临表涕零，不知所言。</p>
<h4 id="两汉诸葛亮出师表">——两汉·诸葛亮《出师表》</h4>
<h2 id="十五从军征">十五从军征</h2>
<p>十五从军征，八十始得归。</p>
<p>道逢乡里人：“家中有阿谁？”“遥看是君家，松柏冢累累。”</p>
<p>(遥看 一作：遥望)兔从狗窦入，雉从梁上飞。</p>
<p>中庭生旅谷，井上生旅葵。</p>
<p>舂谷持作饭，采葵持作羹。</p>
<p>羹饭一时熟，不知饴阿谁。</p>
<p>出门东向看，泪落沾我衣。</p>
<p>(东向看 一作：东向望)——两汉·《乐府诗集》《十五从军征》</p>
<h2 id="白雪歌送武判官归京-岑参">白雪歌送武判官归京 (岑参)</h2>
<p>北风卷地白草折，胡天八月即飞雪。</p>
<p>忽如一夜春风来，千树万树梨花开。</p>
<p>散入珠帘湿罗幕，狐裘不暖锦衾薄。</p>
<p>将军角弓不得控，都护铁衣冷难着。</p>
<p>(难着 一作：犹著)瀚海阑干百丈冰，愁云惨淡万里凝。</p>
<p>中军置酒饮归客，胡琴琵琶与羌笛。</p>
<p>纷纷暮雪下辕门，风掣红旗冻不翻。</p>
<p>轮台东门送君去，去时雪满天山路。</p>
<p>山回路转不见君，雪上空留马行处。</p>
<h4
id="唐代岑参白雪歌送武判官归京">——唐代·岑参《白雪歌送武判官归京》</h4>
<h2 id="南乡子-辛弃疾">南乡子 (辛弃疾)</h2>
<p>何处望神州？满眼风光北固楼。</p>
<p>千古兴亡多少事？悠悠。</p>
<p>不尽长江滚滚流。</p>
<p>年少万兜鍪，坐断东南战未休。</p>
<p>天下英雄谁敌手？曹刘。</p>
<p>生子当如孙仲谋。</p>
<h4
id="宋代辛弃疾南乡子登京口北固亭有怀">——宋代·辛弃疾《南乡子·登京口北固亭有怀》</h4>
<h2 id="过零丁洋-文天祥">过零丁洋 (文天祥)</h2>
<p>辛苦遭逢起一经，干戈寥落四周星。</p>
<p>山河破碎风飘絮，身世浮沉雨打萍。</p>
<p>惶恐滩头说惶恐，零丁洋里叹零丁。</p>
<p>人生自古谁无死？留取丹心照汗青。</p>
<h4 id="宋代文天祥过零丁洋">——宋代·文天祥《过零丁洋》</h4>
<h2 id="山坡羊潼关怀古-张养浩">山坡羊·潼关怀古 (张养浩)</h2>
<p>峰峦如聚，波涛如怒，山河表里潼关路。</p>
<p>望西都，意踌躇。</p>
<p>(踌躇 一作：踟蹰)伤心秦汉经行处，宫阙万间都做了土。</p>
<p>兴，百姓苦；亡，百姓苦。</p>
<h4 id="元代张养浩山坡羊潼关怀古">——元代·张养浩《山坡羊·潼关怀古》</h4>
<h2 id="定风波-苏轼">定风波 (苏轼)</h2>
<p>三月七日，沙湖道中遇雨，雨具先去，同行皆狼狈，余独不觉。</p>
<p>已而遂晴，故作此(词)。</p>
<p>莫听穿林打叶声，何妨吟啸且徐行。</p>
<p>竹杖芒鞋轻胜马，谁怕？一蓑烟雨任平生。</p>
<p>料峭春风吹酒醒，微冷，山头斜照却相迎。</p>
<p>回首向来萧瑟处，归去，也无风雨也无晴。</p>
<p>(萧瑟 一作：潇洒)——宋代·苏轼《定风波·莫听穿林打叶声》</p>
<h2 id="临江仙-陈与义">临江仙 (陈与义)</h2>
<p>忆昔午桥桥上饮，坐中多是豪英。</p>
<p>长沟流月去无声。</p>
<p>杏花疏影里，吹笛到天明。</p>
<p>二十余年如一梦，此身虽在堪惊。</p>
<p>闲登小阁看新晴。</p>
<p>古今多少事，渔唱起三更。</p>
<h4
id="宋代陈与义临江仙夜登小阁忆洛中旧游">——宋代·陈与义《临江仙·夜登小阁忆洛中旧游》</h4>
<h2 id="太常引-辛弃疾">太常引 (辛弃疾)</h2>
<p>一轮秋影转金波，飞镜又重磨。</p>
<p>把酒问姮娥：被白发，欺人奈何？乘风好去，长空万里，直下看山河。</p>
<p>斫去桂婆娑，人道是，清光更多。</p>
<h4
id="宋代辛弃疾太常引建康中秋夜为吕叔潜赋">——宋代·辛弃疾《太常引·建康中秋夜为吕叔潜赋》</h4>
<h2 id="浣溪沙-纳兰性德">浣溪沙 (纳兰性德)</h2>
<p>身向云山那畔行，北风吹断马嘶声，深秋远塞若为情！一抹晚烟荒戍垒，半竿斜日旧关城。</p>
<p>古今幽恨几时平！——清代·纳兰性德《浣溪沙·身向云山那畔行》</p>
<h2 id="南安军-文天祥">南安军 (文天祥)</h2>
<p>梅花南北路，风雨湿征衣。</p>
<p>出岭同谁出？归乡如此归！(如此 一作：如不)山河千古在，城郭一时非。</p>
<p>饿死真吾志，梦中行采薇。</p>
<h4 id="宋代文天祥南安军">——宋代·文天祥《南安军》</h4>
<h2 id="别云间-夏完淳">别云间 (夏完淳)</h2>
<p>三年羁旅客，今日又南冠。</p>
<p>无限山河泪，谁言天地宽。</p>
<p>(山河 一作：河山)已知泉路近，欲别故乡难。</p>
<p>毅魄归来日，灵旗空际看。</p>
<h4 id="明代夏完淳别云间">——明代·夏完淳《别云间》</h4>
<h2 id="山坡羊骊山怀古-张养浩">山坡羊·骊山怀古 (张养浩)</h2>
<p>骊山四顾，阿房一炬，当时奢侈今何处？只见草萧疏，水萦纡。</p>
<p>至今遗恨迷烟树。</p>
<p>列国周齐秦汉楚。</p>
<p>赢，都变做了土；输，都变做了土。</p>
<h4 id="元代张养浩山坡羊骊山怀古">——元代·张养浩《山坡羊·骊山怀古》</h4>
<h2 id="朝天子咏喇叭-王磐">朝天子·咏喇叭 (王磐)</h2>
<p>喇叭，唢呐，曲儿小腔儿大。</p>
<p>官船来往乱如麻，全仗你抬声价。</p>
<p>(唢呐 一作：锁呐； 声价 一作：身价)军听了军愁，民听了民怕。</p>
<p>哪里去辨甚么真共假？(甚么
同：什么)眼见的吹翻了这家，吹伤了那家，只吹的水尽鹅飞罢！——明代·王磐《朝天子·咏喇叭》</p>
<h2 id="沁园春长沙-毛泽东">沁园春·长沙 (毛泽东)</h2>
<p>独立寒秋，湘江北去，橘子洲头。</p>
<p>看万山红遍，层林尽染；漫江碧透，百舸争流。</p>
<p>鹰击长空，鱼翔浅底，万类霜天竞自由。</p>
<p>怅寥廓，问苍茫大地，谁主沉浮？携来百侣曾游。</p>
<p>忆往昔峥嵘岁月稠。</p>
<p>恰同学少年，风华正茂；书生意气，挥斥方遒。</p>
<p>指点江山，激扬文字，粪土当年万户侯。</p>
<p>曾记否，到中流击水，浪遏飞舟？——近现代·毛泽东《沁园春·长沙》</p>
<h2 id="芣苢">芣苢</h2>
<p>采采芣苢，薄言采之。</p>
<p>采采芣苢，薄言有之。</p>
<p>采采芣苢，薄言掇之。</p>
<p>采采芣苢，薄言捋之。</p>
<p>采采芣苢，薄言袺之。</p>
<p>采采芣苢，薄言襭之。</p>
<h4 id="先秦诗经国风周南芣苢">——先秦·诗经·国风·周南《芣苢》</h4>
<h2 id="插秧歌-杨万里">插秧歌 (杨万里)</h2>
<p>田夫抛秧田妇接，小儿拔秧大儿插。</p>
<p>笠是兜鍪蓑是甲，雨从头上湿到胛。</p>
<p>唤渠朝餐歇半霎，低头折腰只不答。</p>
<p>秧根未牢莳未匝，照管鹅儿与雏鸭。</p>
<h4 id="宋代杨万里插秧歌">——宋代·杨万里《插秧歌》</h4>
<h2 id="短歌行-曹操">短歌行 (曹操)</h2>
<p>对酒当歌，人生几何！譬如朝露，去日苦多。</p>
<p>慨当以慷，忧思难忘。</p>
<p>何以解忧？唯有杜康。</p>
<p>(唯 一作：惟)青青子衿，悠悠我心。</p>
<p>但为君故，沉吟至今。</p>
<p>呦呦鹿鸣，食野之苹。</p>
<p>我有嘉宾，鼓瑟吹笙。</p>
<p>明明如月，何时可掇？(明明 一作：皎皎)忧从中来，不可断绝。</p>
<p>越陌度阡，枉用相存。</p>
<p>契阔谈讌，心念旧恩。</p>
<p>(谈讌 一作：谈宴/谈䜩)月明星稀，乌鹊南飞。</p>
<p>绕树三匝，何枝可依？山不厌高，海不厌深。</p>
<p>(海不厌深 一作：水不厌深)周公吐哺，天下归心。</p>
<h4 id="两汉曹操短歌行">——两汉·曹操《短歌行》</h4>
<h2 id="归园田居其一-陶渊明">归园田居·其一 (陶渊明)</h2>
<p>少无适俗韵，性本爱丘山。</p>
<p>误落尘网中，一去三十年。</p>
<p>(误落 一作：误入)羁鸟恋旧林，池鱼思故渊。</p>
<p>开荒南野际，守拙归园田。</p>
<p>方宅十余亩，草屋八九间。</p>
<p>榆柳荫后檐，桃李罗堂前。</p>
<p>暧暧远人村，依依墟里烟。</p>
<p>狗吠深巷中，鸡鸣桑树颠。</p>
<p>户庭无尘杂，虚室有余闲。</p>
<p>久在樊笼里，复得返自然。</p>
<h4 id="魏晋陶渊明归园田居其一">——魏晋·陶渊明《归园田居·其一》</h4>
<h2 id="梦游天姥吟留别-李白">梦游天姥吟留别 (李白)</h2>
<p>海客谈瀛洲，烟涛微茫信难求；越人语天姥，云霞明灭或可睹。</p>
<p>天姥连天向天横，势拔五岳掩赤城。</p>
<p>天台四万八千丈，对此欲倒东南倾。</p>
<p>(四万 一作：一万)我欲因之梦吴越，一夜飞度镜湖月。</p>
<p>湖月照我影，送我至剡溪。</p>
<p>谢公宿处今尚在，渌水荡漾清猿啼。</p>
<p>脚著谢公屐，身登青云梯。</p>
<p>半壁见海日，空中闻天鸡。</p>
<p>千岩万转路不定，迷花倚石忽已暝。</p>
<p>熊咆龙吟殷岩泉，栗深林兮惊层巅。</p>
<p>云青青兮欲雨，水澹澹兮生烟。</p>
<p>列缺霹雳，丘峦崩摧。</p>
<p>洞天石扉，訇然中开。</p>
<p>青冥浩荡不见底，日月照耀金银台。</p>
<p>霓为衣兮风为马，云之君兮纷纷而来下。</p>
<p>虎鼓瑟兮鸾回车，仙之人兮列如麻。</p>
<p>忽魂悸以魄动，恍惊起而长嗟。</p>
<p>惟觉时之枕席，失向来之烟霞。</p>
<p>世间行乐亦如此，古来万事东流水。</p>
<p>别君去兮何时还？且放白鹿青崖间，须行即骑访名山。</p>
<p>安能摧眉折腰事权贵，使我不得开心颜！——唐代·李白《梦游天姥吟留别》</p>
<h2 id="登高-杜甫">登高 (杜甫)</h2>
<p>风急天高猿啸哀，渚清沙白鸟飞回。</p>
<p>无边落木萧萧下，不尽长江滚滚来。</p>
<p>万里悲秋常作客，百年多病独登台。</p>
<p>艰难苦恨繁霜鬓，潦倒新停浊酒杯。</p>
<h4 id="唐代杜甫登高">——唐代·杜甫《登高》</h4>
<h2 id="琵琶行并序-白居易">琵琶行并序 (白居易)</h2>
<p>元和十年，予左迁九江郡司马。</p>
<p>明年秋，送客湓浦口，闻舟中夜弹琵琶者，听其音，铮铮然有京都声。</p>
<p>问其人，本长安倡女，尝学琵琶于穆、曹二善才，年长色衰，委身为贾人妇。</p>
<p>遂命酒，使快弹数曲。</p>
<p>曲罢悯然，自叙少小时欢乐事，今漂沦憔悴，转徙于江湖间。</p>
<p>予出官二年，恬然自安，感斯人言，是夕始觉有迁谪意。</p>
<p>因为长句，歌以赠之，凡六百一十六言，命曰《琵琶行》。</p>
<p>浔阳江头夜送客，枫叶荻花秋瑟瑟。</p>
<p>主人下马客在船，举酒欲饮无管弦。</p>
<p>醉不成欢惨将别，别时茫茫江浸月。</p>
<p>忽闻水上琵琶声，主人忘归客不发。</p>
<p>寻声暗问弹者谁，琵琶声停欲语迟。</p>
<p>移船相近邀相见，添酒回灯重开宴。</p>
<p>千呼万唤始出来，犹抱琵琶半遮面。</p>
<p>转轴拨弦三两声，未成曲调先有情。</p>
<p>弦弦掩抑声声思，似诉平生不得志。</p>
<p>低眉信手续续弹，说尽心中无限事。</p>
<p>轻拢慢捻抹复挑，初为《霓裳》后《六幺》。</p>
<p>(六幺 一作：绿腰)大弦嘈嘈如急雨，小弦切切如私语。</p>
<p>嘈嘈切切错杂弹，大珠小珠落玉盘。</p>
<p>间关莺语花底滑，幽咽泉流冰下难。</p>
<p>冰泉冷涩弦凝绝，凝绝不通声暂歇。</p>
<p>(暂歇 一作：渐歇)别有幽愁暗恨生，此时无声胜有声。</p>
<p>银瓶乍破水浆迸，铁骑突出刀枪鸣。</p>
<p>曲终收拨当心画，四弦一声如裂帛。</p>
<p>东船西舫悄无言，唯见江心秋月白。</p>
<p>沉吟放拨插弦中，整顿衣裳起敛容。</p>
<p>自言本是京城女，家在虾蟆陵下住。</p>
<p>十三学得琵琶成，名属教坊第一部。</p>
<p>曲罢曾教善才服，妆成每被秋娘妒。</p>
<p>(服 一作：伏)五陵年少争缠头，一曲红绡不知数。</p>
<p>钿头银篦击节碎，血色罗裙翻酒污。</p>
<p>(银篦 一作：云篦)今年欢笑复明年，秋月春风等闲度。</p>
<p>弟走从军阿姨死，暮去朝来颜色故。</p>
<p>门前冷落鞍马稀，老大嫁作商人妇。</p>
<p>商人重利轻别离，前月浮梁买茶去。</p>
<p>去来江口守空船，绕船月明江水寒。</p>
<p>夜深忽梦少年事，梦啼妆泪红阑干。</p>
<p>我闻琵琶已叹息，又闻此语重唧唧。</p>
<p>同是天涯沦落人，相逢何必曾相识！我从去年辞帝京，谪居卧病浔阳城。</p>
<p>浔阳地僻无音乐，终岁不闻丝竹声。</p>
<p>住近湓江地低湿，黄芦苦竹绕宅生。</p>
<p>其间旦暮闻何物？杜鹃啼血猿哀鸣。</p>
<p>春江花朝秋月夜，往往取酒还独倾。</p>
<p>岂无山歌与村笛，呕哑嘲哳难为听。</p>
<p>今夜闻君琵琶语，如听仙乐耳暂明。</p>
<p>莫辞更坐弹一曲，为君翻作《琵琶行》。</p>
<p>感我此言良久立，却坐促弦弦转急。</p>
<p>凄凄不似向前声，满座重闻皆掩泣。</p>
<p>座中泣下谁最多？江州司马青衫湿。</p>
<h4 id="唐代白居易琵琶行">——唐代·白居易《琵琶行》</h4>
<h2 id="念奴娇赤壁怀古-苏轼">念奴娇·赤壁怀古 (苏轼)</h2>
<p>大江东去，浪淘尽，千古风流人物。</p>
<p>故垒西边，人道是，三国周郎赤壁。</p>
<p>乱石穿空，惊涛拍岸，卷起千堆雪。</p>
<p>(穿空 一作：崩云)江山如画，一时多少豪杰。</p>
<p>遥想公瑾当年，小乔初嫁了，雄姿英发。</p>
<p>羽扇纶巾，谈笑间，樯橹灰飞烟灭。</p>
<p>(樯橹 一作：强虏)故国神游，多情应笑我，早生华发。</p>
<p>人生如梦，一尊还酹江月。</p>
<p>(人生 一作：人间；尊 同：樽)——宋代·苏轼《念奴娇·赤壁怀古》</p>
<h2 id="永遇乐京口北固亭怀古-辛弃疾">永遇乐·京口北固亭怀古 (辛弃疾)</h2>
<p>千古江山，英雄无觅，孙仲谋处。</p>
<p>舞榭歌台，风流总被，雨打风吹去。</p>
<p>斜阳草树，寻常巷陌，人道寄奴曾住。</p>
<p>想当年，金戈铁马，气吞万里如虎。</p>
<p>元嘉草草，封狼居胥，赢得仓皇北顾。</p>
<p>四十三年，望中犹记，烽火扬州路。</p>
<p>可堪回首，佛狸祠下，一片神鸦社鼓。</p>
<p>凭谁问：廉颇老矣，尚能饭否？——宋代·辛弃疾《永遇乐·京口北固亭怀古》</p>
<h2 id="声声慢寻寻觅觅-李清照">声声慢·寻寻觅觅 (李清照)</h2>
<p>寻寻觅觅，冷冷清清，凄凄惨惨戚戚。</p>
<p>乍暖还寒时候，最难将息。</p>
<p>三杯两盏淡酒，怎敌他、晚来风急！雁过也，正伤心，却是旧时相识。</p>
<p>满地黄花堆积，憔悴损，如今有谁堪摘？守着窗儿，独自怎生得黑！梧桐更兼细雨，到黄昏、点点滴滴。</p>
<p>这次第，怎一个愁字了得！(守着窗儿
一作：守著窗儿)——宋代·李清照《声声慢·寻寻觅觅》</p>
<h2 id="劝学-荀子">劝学 (荀子)</h2>
<p>君子曰：学不可以已。</p>
<p>青，取之于蓝，而青于蓝；冰，水为之，而寒于水。</p>
<p>木直中绳，輮以为轮，其曲中规。</p>
<p>虽有槁暴，不复挺者，輮使之然也。</p>
<p>故木受绳则直，金就砺则利，君子博学而日参省乎己，则知明而行无过矣。</p>
<p>吾尝终日而思矣，不如须臾之所学也；吾尝跂而望矣，不如登高之博见也。</p>
<p>登高而招，臂非加长也，而见者远；顺风而呼，声非加疾也，而闻者彰。</p>
<p>假舆马者，非利足也，而致千里；假舟楫者，非能水也，而绝江河。</p>
<p>君子生非异也，善假于物也。</p>
<p>积土成山，风雨兴焉；积水成渊，蛟龙生焉；积善成德，而神明自得，圣心备焉。</p>
<p>故不积跬步，无以至千里；不积小流，无以成江海。</p>
<p>骐骥一跃，不能十步；驽马十驾，功在不舍。</p>
<p>锲而舍之，朽木不折；锲而不舍，金石可镂。</p>
<p>蚓无爪牙之利，筋骨之强，上食埃土，下饮黄泉，用心一也。</p>
<p>蟹六跪而二螯，非蛇鳝之穴无可寄托者，用心躁也。</p>
<h4 id="先秦荀子劝学节选">——先秦·荀子《劝学(节选)》</h4>
<h2 id="师说-韩愈">师说 (韩愈)</h2>
<p>古之学者必有师。</p>
<p>师者，所以传道受业解惑也。</p>
<p>人非生而知之者，孰能无惑？惑而不从师，其为惑也，终不解矣。</p>
<p>生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。</p>
<p>吾师道也，夫庸知其年之先后生于吾乎？是故无贵无贱，无长无少，道之所存，师之所存也。</p>
<p>嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。</p>
<p>是故圣益圣，愚益愚。</p>
<p>圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。</p>
<p>彼童子之师，授之书而习其句读者，非吾所谓传其道解其惑者也。</p>
<p>句读之不知，惑之不解，或师焉，或不焉，小学而大遗，吾未见其明也。</p>
<p>巫医乐师百工之人，不耻相师。</p>
<p>士大夫之族，曰师曰弟子云者，则群聚而笑之。</p>
<p>问之，则曰：“彼与彼年相若也，道相似也，位卑则足羞，官盛则近谀。”</p>
<p>呜呼！师道之不复，可知矣。</p>
<p>巫医乐师百工之人，君子不齿，今其智乃反不能及，其可怪也欤！　　圣人无常师。</p>
<p>孔子师郯子、苌弘、师襄、老聃。</p>
<p>郯子之徒，其贤不及孔子。</p>
<p>孔子曰：三人行，则必有我师。</p>
<p>是故弟子不必不如师，师不必贤于弟子，闻道有先后，术业有专攻，如是而已。</p>
<p>李氏子蟠，年十七，好古文，六艺经传皆通习之，不拘于时，学于余。</p>
<p>余嘉其能行古道，作《师说》以贻之。</p>
<h4 id="唐代韩愈师说">——唐代·韩愈《师说》</h4>
<h2 id="赤壁赋-苏轼">赤壁赋 (苏轼)</h2>
<p>壬戌之秋，七月既望，苏子与客泛舟游于赤壁之下。</p>
<p>清风徐来，水波不兴。</p>
<p>举酒属客，诵明月之诗，歌窈窕之章。</p>
<p>少焉，月出于东山之上，徘徊于斗牛之间。</p>
<p>白露横江，水光接天。</p>
<p>纵一苇之所如，凌万顷之茫然。</p>
<p>浩浩乎如冯虚御风，而不知其所止；飘飘乎如遗世独立，羽化而登仙。</p>
<p>(冯 通：凭)　　于是饮酒乐甚，扣舷而歌之。</p>
<p>歌曰：“桂棹兮兰桨，击空明兮溯流光。</p>
<p>渺渺兮予怀，望美人兮天一方。”</p>
<p>客有吹洞箫者，倚歌而和之。</p>
<p>其声呜呜然，如怨如慕，如泣如诉；余音袅袅，不绝如缕。</p>
<p>舞幽壑之潜蛟，泣孤舟之嫠妇。</p>
<p>苏子愀然，正襟危坐而问客曰：“何为其然也？”客曰：“‘月明星稀，乌鹊南飞’，此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。</p>
<p>寄蜉蝣于天地，渺沧海之一粟。</p>
<p>哀吾生之须臾，羡长江之无穷。</p>
<p>挟飞仙以遨游，抱明月而长终。</p>
<p>知不可乎骤得，托遗响于悲风。”</p>
<p>苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。</p>
<p>盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。</p>
<p>惟江上之清风，与山间之明月，耳得之而为声，目遇之而成色，取之无禁，用之不竭。</p>
<p>是造物者之无尽藏也，而吾与子之所共适。”</p>
<p>(共适 一作：共食)　　客喜而笑，洗盏更酌。</p>
<p>肴核既尽，杯盘狼籍。</p>
<p>相与枕藉乎舟中，不知东方之既白。</p>
<h4 id="宋代苏轼赤壁赋">——宋代·苏轼《赤壁赋》</h4>
<h2 id="登泰山记-姚鼐">登泰山记 (姚鼐)</h2>
<p>泰山之阳，汶水西流；其阴，济水东流。</p>
<p>阳谷皆入汶，阴谷皆入济。</p>
<p>当其南北分者，古长城也。</p>
<p>最高日观峰，在长城南十五里。</p>
<p>余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。</p>
<p>是月丁未，与知府朱孝纯子颍由南麓登。</p>
<p>四十五里，道皆砌石为磴，其级七千有余。</p>
<p>泰山正南面有三谷。</p>
<p>中谷绕泰安城下，郦道元所谓环水也。</p>
<p>余始循以入，道少半，越中岭，复循西谷，遂至其巅。</p>
<p>古时登山，循东谷入，道有天门。</p>
<p>东谷者，古谓之天门溪水，余所不至也。</p>
<p>今所经中岭及山巅，崖限当道者，世皆谓之天门云。</p>
<p>道中迷雾冰滑，磴几不可登。</p>
<p>及既上，苍山负雪，明烛天南。</p>
<p>望晚日照城郭，汶水、徂徕如画，而半山居雾若带然。</p>
<p>戊申晦，五鼓，与子颍坐日观亭，待日出。</p>
<p>大风扬积雪击面。</p>
<p>亭东自足下皆云漫。</p>
<p>稍见云中白若樗蒱数十立者，山也。</p>
<p>极天云一线异色，须臾成五采。</p>
<p>日上，正赤如丹，下有红光动摇承之。</p>
<p>或曰，此东海也。</p>
<p>回视日观以西峰，或得日或否，绛皓驳色，而皆若偻。</p>
<p>亭西有岱祠，又有碧霞元君祠。</p>
<p>皇帝行宫在碧霞元君祠东。</p>
<p>是日观道中石刻，自唐显庆以来；其远古刻尽漫失。</p>
<p>僻不当道者，皆不及往。</p>
<p>山多石，少土。</p>
<p>石苍黑色，多平方，少圜。</p>
<p>少杂树，多松，生石罅，皆平顶。</p>
<p>冰雪，无瀑水，无鸟兽音迹。</p>
<p>至日观数里内无树，而雪与人膝齐。</p>
<p>桐城姚鼐记。</p>
<h4 id="清代姚鼐登泰山记">——清代·姚鼐《登泰山记》</h4>
<h2 id="静女">静女</h2>
<p>静女其姝，俟我于城隅。</p>
<p>爱而不见，搔首踟蹰。</p>
<p>静女其娈，贻我彤管。</p>
<p>彤管有炜，说怿女美。</p>
<p>自牧归荑，洵美且异。</p>
<p>匪女之为美，美人之贻。</p>
<h4 id="先秦诗经国风邶风静女">——先秦·诗经·国风·邶风《静女》</h4>
<h2 id="涉江采芙蓉">涉江采芙蓉</h2>
<p>涉江采芙蓉，兰泽多芳草。</p>
<p>采之欲遗谁？所思在远道。</p>
<p>还顾望旧乡，长路漫浩浩。</p>
<p>同心而离居，忧伤以终老。</p>
<h4 id="两汉佚名涉江采芙蓉">——两汉·佚名《涉江采芙蓉》</h4>
<h2 id="虞美人春花秋月何时了-李煜">虞美人·春花秋月何时了 (李煜)</h2>
<p>春花秋月何时了？往事知多少。</p>
<p>小楼昨夜又东风，故国不堪回首月明中。</p>
<p>雕栏玉砌应犹在，只是朱颜改。</p>
<p>问君能有几多愁？恰似一江春水向东流。</p>
<p>(栏 一作：阑)——五代·李煜《虞美人·春花秋月何时了》</p>
<h2 id="鹊桥仙纤云弄巧-秦观">鹊桥仙·纤云弄巧 (秦观)</h2>
<p>纤云弄巧，飞星传恨，银汉迢迢暗度。</p>
<p>金风玉露一相逢，便胜却人间无数。</p>
<p>柔情似水，佳期如梦，忍顾鹊桥归路！两情若是久长时，又岂在朝朝暮暮。</p>
<h4 id="宋代秦观鹊桥仙纤云弄巧">——宋代·秦观《鹊桥仙·纤云弄巧》</h4>
<h2 id="子路曾皙冉有公西华侍坐">子路、曾皙、冉有、公西华侍坐</h2>
<p>子路、曾皙、冉有、公西华侍坐。</p>
<p>子曰：“以吾一日长乎尔，毋吾以也。</p>
<p>居则曰：‘不吾知也。’</p>
<p>如或知尔，则何以哉？”　　子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”</p>
<p>夫子哂之。</p>
<p>“求！尔何如？”　　对曰：“方六七十，如五六十，求也为之，比及三年，可使足民。</p>
<p>如其礼乐，以俟君子。”</p>
<p>“赤！尔何如？”　　对曰：“非曰能之，愿学焉。</p>
<p>宗庙之事，如会同，端章甫，愿为小相焉。”</p>
<p>“点！尔何如？”　　鼓瑟希，铿尔，舍瑟而作，对曰：“异乎三子者之撰。”</p>
<p>子曰：“何伤乎？亦各言其志也。”</p>
<p>曰：“莫春者，春服既成，冠者五六人，童子六七人，浴乎沂，风乎舞雩，咏而归。”</p>
<p>(莫 通：暮)　　夫子喟然叹曰：“吾与点也！”　　三子者出，曾皙后。</p>
<p>曾皙曰：“夫三子者之言何如？”　　子曰：“亦各言其志也已矣。”</p>
<p>曰：“夫子何哂由也？”　　曰：“为国以礼，其言不让，是故哂之。”</p>
<p>“唯求则非邦也与？”　　“安见方六七十如五六十而非邦也者？”　　“唯赤则非邦也与？”　　“宗庙会同，非诸侯而何？赤也为之小，孰能为之大？”——先秦·论语《子路、曾皙、冉有、公西华侍坐》</p>
<h2 id="齐桓晋文之事">齐桓晋文之事</h2>
<p>齐宣王问曰：“齐桓、晋文之事可得闻乎？”　　孟子对曰：“仲尼之徒无道桓文之事者，是以后世无传焉，臣未之闻也。</p>
<p>无以，则王乎？”　　曰：“德何如则可以王矣？”　　曰：“保民而王，莫之能御也。”</p>
<p>曰：“若寡人者，可以保民乎哉？”　　曰：“可。”</p>
<p>曰：“何由知吾可也？”　　曰：“臣闻之胡龁曰：王坐于堂上，有牵牛而过堂下者，王见之，曰：‘牛何之？’对曰：‘将以衅钟。’</p>
<p>王曰：‘舍之！吾不忍其觳觫，若无罪而就死地。’</p>
<p>对曰：‘然则废衅钟与？’曰：‘何可废也，以羊易之。’</p>
<p>不识有诸？”　　曰：“有之。”</p>
<p>曰：“是心足以王矣。</p>
<p>百姓皆以王为爱也，臣固知王之不忍也。”</p>
<p>王曰：“然，诚有百姓者。</p>
<p>齐国虽褊小，吾何爱一牛？即不忍其觳觫，若无罪而就死地，故以羊易之也。”</p>
<p>曰：“王无异于百姓之以王为爱也。</p>
<p>以小易大，彼恶知之？王若隐其无罪而就死地，则牛羊何择焉？”　　王笑曰：“是诚何心哉？我非爱其财而易之以羊也，宜乎百姓之谓我爱也。”</p>
<p>曰：“无伤也，是乃仁术也，见牛未见羊也。</p>
<p>君子之于禽兽也，见其生，不忍见其死；闻其声，不忍食其肉。</p>
<p>是以君子远庖厨也。”</p>
<p>王说，曰：“《诗》云：‘他人有心，予忖度之。’</p>
<p>夫子之谓也。</p>
<p>夫我乃行之，反而求之，不得吾心；夫子言之，于我心有戚戚焉。</p>
<p>此心之所以合于王者，何也？”　　曰：“有复于王者曰：‘吾力足以举百钧，而不足以举一羽；明足以察秋毫之末，而不见舆薪。’</p>
<p>则王许之乎？”　　曰：“否！”　　“今恩足以及禽兽，而功不至于百姓者，独何与？然则一羽之不举，为不用力焉；舆薪之不见，为不用明焉；百姓之不见保，为不用恩焉。</p>
<p>故王之不王，不为也，非不能也。”</p>
<p>曰：“不为者与不能者之形，何以异？”　　曰：“挟太山以超北海，语人曰：‘我不能。’</p>
<p>是诚不能也。</p>
<p>为长者折枝，语人曰：‘我不能。’</p>
<p>是不为也，非不能也。</p>
<p>故王之不王，非挟太山以超北海之类也；王之不王，是折枝之类也。</p>
<p>老吾老，以及人之老；幼吾幼，以及人之幼：天下可运于掌。</p>
<p>《诗》云：‘刑于寡妻，至于兄弟，以御于家邦。’</p>
<p>言举斯心加诸彼而已。</p>
<p>故推恩足以保四海，不推恩无以保妻子。</p>
<p>古之人所以大过人者，无他焉，善推其所为而已矣。</p>
<p>今恩足以及禽兽，而功不至于百姓者，独何与？权，然后知轻重；度，然后知长短。</p>
<p>物皆然，心为甚。</p>
<p>王请度之！”　　“抑王兴甲兵，危士臣，构怨于诸侯，然后快于心与？”　　王曰：“否，吾何快于是？将以求吾所大欲也。”</p>
<p>曰：“王之所大欲，可得闻与？”　　王笑而不言。</p>
<p>曰：“为肥甘不足于口与？轻暖不足于体与？抑为采色不足视于目与？声音不足听于耳与？便嬖不足使令于前与？王之诸臣皆足以供之，而王岂为是哉？”　　曰：“否，吾不为是也。”</p>
<p>曰：“然则王之所大欲可知已：欲辟土地，朝秦楚，莅中国而抚四夷也。</p>
<p>以若所为，求若所欲，犹缘木而求鱼也。”</p>
<p>王曰：“若是其甚与？”　　曰：“殆有甚焉。</p>
<p>缘木求鱼，虽不得鱼，无后灾；以若所为，求若所欲，尽心力而为之，后必有灾。”</p>
<p>曰：“可得闻与？”　　曰：“邹人与楚人战，则王以为孰胜？”　　曰：“楚人胜。”</p>
<p>曰：“然则小固不可以敌大，寡固不可以敌众，弱固不可以敌强。</p>
<p>海内之地，方千里者九，齐集有其一。</p>
<p>以一服八，何以异于邹敌楚哉？盖亦反其本矣？今王发政施仁，使天下仕者皆欲立于王之朝，耕者皆欲耕于王之野，商贾皆欲藏于王之市，行旅皆欲出于王之涂，天下之欲疾其君者皆欲赴诉于王。</p>
<p>其若是，孰能御之？”　　王曰：“吾惛，不能进于是矣。</p>
<p>愿夫子辅吾志，明以教我。</p>
<p>我虽不敏，请尝试之。”</p>
<p>曰：“无恒产而有恒心者，惟士为能。</p>
<p>若民，则无恒产，因无恒心。</p>
<p>苟无恒心，放辟邪侈，无不为已。</p>
<p>及陷于罪，然后从而刑之，是罔民也。</p>
<p>焉有仁人在位，罔民而可为也？是故明君制民之产，必使仰足以事父母，俯足以畜妻子，乐岁终身饱，凶年免于死亡；然后驱而之善，故民之从之也轻。</p>
<p>今也制民之产，仰不足以事父母，俯不足以畜妻子，乐岁终身苦，凶年不免于死亡。</p>
<p>此惟救死而恐不赡，奚暇治礼义哉？王欲行之，则盍反其本矣；五亩之宅，树之以桑，五十者可以衣帛矣；鸡、豚、狗、彘之畜，无失其时，七十者可以食肉矣；百亩之田，勿夺其时，八口之家可以无饥矣；谨庠序之教，申之以孝悌之义，颁白者不负戴于道路矣。</p>
<p>老者衣帛食肉，黎民不饥不寒，然而不王者，未之有也。”</p>
<h4
id="先秦孟子及弟子齐桓晋文之事">——先秦·孟子及弟子《齐桓晋文之事》</h4>
<h2 id="庖丁解牛-庄周">庖丁解牛 (庄周)</h2>
<p>庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。</p>
<p>合于《桑林》之舞，乃中《经首》之会。</p>
<p>文惠君曰：“嘻，善哉！技盖至此乎？”　　庖丁释刀对曰：“臣之所好者道也，进乎技矣。</p>
<p>始臣之解牛之时，所见无非牛者。</p>
<p>三年之后，未尝见全牛也。</p>
<p>方今之时，臣以神遇而不以目视，官知止而神欲行。</p>
<p>依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。</p>
<p>今臣之刀十九年矣，所解数千牛矣，而刀刃若新发于硎。</p>
<p>彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。</p>
<p>虽然，每至于族，吾见其难为，怵然为戒，视为止，行为迟。</p>
<p>动刀甚微，謋然已解，如土委地。</p>
<p>提刀而立，为之四顾，为之踌躇满志，善刀而藏之。”</p>
<p>文惠君曰：“善哉！吾闻庖丁之言，得养生焉。”</p>
<h4 id="先秦庄子庖丁解牛">——先秦·庄子《庖丁解牛》</h4>
<h2 id="烛之武退秦师-左丘明">烛之武退秦师 (左丘明)</h2>
<p>晋侯、秦伯围郑，以其无礼于晋，且贰于楚也。</p>
<p>晋军函陵，秦军氾南。</p>
<p>佚之狐言于郑伯曰：“国危矣，若使烛之武见秦君，师必退。”</p>
<p>公从之。</p>
<p>辞曰：“臣之壮也，犹不如人；今老矣，无能为也已。”</p>
<p>公曰：“吾不能早用子，今急而求子，是寡人之过也。</p>
<p>然郑亡，子亦有不利焉！”许之。</p>
<p>夜缒而出，见秦伯，曰：“秦、晋围郑，郑既知亡矣。</p>
<p>若亡郑而有益于君，敢以烦执事。</p>
<p>越国以鄙远，君知其难也，焉用亡郑以陪邻？邻之厚，君之薄也。</p>
<p>若舍郑以为东道主，行李之往来，共其乏困，君亦无所害。</p>
<p>且君尝为晋君赐矣，许君焦、瑕，朝济而夕设版焉，君之所知也。</p>
<p>夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”</p>
<p>秦伯说，与郑人盟。</p>
<p>使杞子、逢孙、杨孙戍之，乃还。</p>
<p>子犯请击之。</p>
<p>公曰：“不可。</p>
<p>微夫人之力不及此。</p>
<p>因人之力而敝之，不仁；失其所与，不知；以乱易整，不武。</p>
<p>吾其还也。”</p>
<p>亦去之。</p>
<h4 id="先秦左丘明烛之武退秦师">——先秦·左丘明《烛之武退秦师》</h4>
<h2 id="鸿门宴-司马迁">鸿门宴 (司马迁)</h2>
<p>行略定秦地。</p>
<p>函谷关有兵守关，不得入。</p>
<p>又闻沛公已破咸阳，项羽大怒，使当阳君等击关。</p>
<p>项羽遂入，至于戏西。</p>
<p>沛公军霸上，未得与项羽相见。</p>
<p>沛公左司马曹无伤，使人言于项羽曰：“沛公欲王关中，使子婴为相，珍宝尽有之。”</p>
<p>项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。</p>
<p>范增说项羽曰：“沛公居山东时，贪于财货，好美姬。</p>
<p>今入关，财物无所取，妇女无所幸，此其志不在小。</p>
<p>吾令人望其气，皆为龙虎，成五采，此天子气也。</p>
<p>急击勿失！”　　楚左尹项伯者，项羽季父也，素善留侯张良。</p>
<p>张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。”</p>
<p>张良曰：“臣为韩王送沛公，沛公今事有急，亡去不义，不可不语。”</p>
<p>良乃入，具告沛公。</p>
<p>沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。’</p>
<p>故听之。”</p>
<p>良曰：“料大王士卒足以当项王乎？”沛公默然，曰：“固不如也。</p>
<p>且为之奈何？”张良曰：“请往谓项伯，言沛公不敢背项王也。”</p>
<p>沛公曰：“君安与项伯有故？”张良曰：“秦时与臣游，项伯杀人，臣活之。</p>
<p>今事有急，故幸来告良。”</p>
<p>沛公曰：“孰与君少长？”良曰：“长于臣。”</p>
<p>沛公曰：“君为我呼入，吾得兄事之。”</p>
<p>张良出，要项伯。</p>
<p>项伯即入见沛公。</p>
<p>沛公奉卮酒为寿，约为婚姻，曰：“吾入关，秋毫不敢有所近，籍吏民，封府库，而待将军。</p>
<p>所以遣将守关者，备他盗之出入与非常也。</p>
<p>日夜望将军至，岂敢反乎！愿伯具言臣之不敢倍德也。”</p>
<p>项伯许诺，谓沛公曰：“旦日不可不蚤自来谢项王。”</p>
<p>沛公曰：“诺。”</p>
<p>于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。</p>
<p>不如因善遇之。”</p>
<p>项王许诺。</p>
<p>沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得复见将军于此。</p>
<p>今者有小人之言，令将军与臣有郤。”</p>
<p>项王曰：“此沛公左司马曹无伤言之。</p>
<p>不然，籍何以至此？”项王即日因留沛公与饮。</p>
<p>项王、项伯东向坐，亚父南向坐，——亚父者，范增也；沛公北向坐；张良西向侍。</p>
<p>范增数目项王，举所佩玉玦以示之者三，项王默然不应。</p>
<p>范增起，出，召项庄，谓曰：“君王为人不忍。</p>
<p>若入前为寿，寿毕，请以剑舞，因击沛公于坐，杀之。</p>
<p>不者，若属皆且为所虏。”</p>
<p>庄则入为寿。</p>
<p>寿毕，曰：“君王与沛公饮，军中无以为乐，请以剑舞。”</p>
<p>项王曰：“诺。”</p>
<p>项庄拔剑起舞，项伯亦拔剑起舞，常以身翼蔽沛公，庄不得击。</p>
<p>于是张良至军门见樊哙。</p>
<p>樊哙曰：“今日之事何如？”良曰：“甚急！今者项庄拔剑舞，其意常在沛公也。”</p>
<p>哙曰：“此迫矣！臣请入，与之同命。”</p>
<p>哙即带剑拥盾入军门。</p>
<p>交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。</p>
<p>项王按剑而跽曰：“客何为者？”张良曰：“沛公之参乘樊哙者也。”</p>
<p>项王曰：“壮士！赐之卮酒。”</p>
<p>则与斗卮酒。</p>
<p>哙拜谢，起，立而饮之。</p>
<p>项王曰：“赐之彘肩。”</p>
<p>则与一生彘肩。</p>
<p>樊哙覆其盾于地，加彘肩上，拔剑切而啖之。</p>
<p>项王曰：“壮士！能复饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。</p>
<p>怀王与诸将约曰：‘先破秦入咸阳者王之。’</p>
<p>今沛公先破秦入咸阳，毫毛不敢有所近，封闭宫室，还军霸上，以待大王来。</p>
<p>故遣将守关者，备他盗出入与非常也。</p>
<p>劳苦而功高如此，未有封侯之赏，而听细说，欲诛有功之人，此亡秦之续耳。</p>
<p>窃为大王不取也！”项王未有以应，曰：“坐。”</p>
<p>樊哙从良坐。</p>
<p>坐须臾，沛公起如厕，因招樊哙出。</p>
<p>沛公已出，项王使都尉陈平召沛公。</p>
<p>沛公曰：“今者出，未辞也，为之奈何？”樊哙曰：“大行不顾细谨，大礼不辞小让。</p>
<p>如今人方为刀俎，我为鱼肉，何辞为？”于是遂去。</p>
<p>乃令张良留谢。</p>
<p>良问曰：“大王来何操？”曰：“我持白璧一双，欲献项王，玉斗一双，欲与亚父。</p>
<p>会其怒，不敢献。</p>
<p>公为我献之。”</p>
<p>张良曰：“谨诺。”</p>
<p>当是时，项王军在鸿门下，沛公军在霸上，相去四十里。</p>
<p>沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。</p>
<p>沛公谓张良曰：“从此道至吾军，不过二十里耳。</p>
<p>度我至军中，公乃入。”</p>
<p>沛公已去，间至军中。</p>
<p>张良入谢，曰：“沛公不胜杯杓，不能辞。</p>
<p>谨使臣良奉白璧一双，再拜献大王足下，玉斗一双，再拜奉大将军足下。”</p>
<p>项王曰：“沛公安在？”良曰：“闻大王有意督过之，脱身独去，已至军矣。”</p>
<p>项王则受璧，置之坐上。</p>
<p>亚父受玉斗，置之地，拔剑撞而破之，曰：“唉！竖子不足与谋。</p>
<p>夺项王天下者必沛公也。</p>
<p>吾属今为之虏矣！”　　沛公至军，立诛杀曹无伤。</p>
<h4 id="两汉司马迁鸿门宴">——两汉·司马迁《鸿门宴》</h4>
<h2 id="窦娥冤-关汉卿">窦娥冤 (关汉卿)</h2>
<p>（外扮监斩官上，云）下官监斩官是也。</p>
<p>今日处决犯人，着做公的把住巷口，休放往来人闲走。</p>
<p>（净扮公人鼓三通、锣三下科。</p>
<p>刽子磨旗、提刀，押正旦带枷上）（刽子云）行动些，行动些，监斩官去法场上多时了！（正旦唱）【正宫】【端正好】没来由犯王法，不堤防遭刑宪，叫声屈动地惊天！顷刻间游魂先赴森罗殿，怎不将天地也生埋怨？【滚绣球】有日月朝暮悬，有鬼神掌著生死权，天地也，只合把清浊分辨，可怎生糊突了盗跖、颜渊？为善的受贫穷更命短，造恶的享富贵又寿延。</p>
<p>天地也，做得个怕硬欺软，却原来也这般顺水推船。</p>
<p>地也，你不分好歹何为地？天也，你错勘贤愚枉做天！哎，只落得两泪涟涟。</p>
<p>（刽子云）快行动些，误了时辰也。</p>
<p>（正旦唱）【倘秀才】则被这枷扭的我左侧右偏，人拥的我前合后偃，我窦娥向哥哥行有句言。</p>
<p>（刽子云）你有甚么话说？（正旦唱）前街里去心怀恨，后街里去死无冤，休推辞路远。</p>
<p>（刽子云）你如今到法场上面，有甚么亲眷要见的，可教他过来，见你一面也好。</p>
<p>（正旦唱）【叨叨令】可怜我孤身只影无亲眷，则落的吞声忍气空嗟怨。</p>
<p>（刽子云）难道你爷娘家也没的？（正旦云）止有个爹爹，十三年前上朝取应去了，至今杳无音信。</p>
<p>（唱）早已是十年多不睹爹爹面。</p>
<p>（刽子云）你适才要我往后街里去，是甚么主意？（正旦唱）怕则怕前街里被我婆婆见。</p>
<p>（刽子云）你的性命也顾不得，怕他见怎的？（正旦云）俺婆婆若见我披枷带锁赴法场餐刀去呵，（唱）枉将他气杀也么哥，枉将他气杀也么哥！告哥哥，临危好与人行方便。</p>
<p>（卜儿哭上科，云）天那，兀的不是我媳妇儿！（刽子云）婆子靠后！（正旦云）既是俺婆婆来了，叫他来，待我嘱付他几句话咱。</p>
<p>（刽子云）那婆子，近前来，你媳妇要嘱付你话哩。</p>
<p>（卜儿云）孩儿，痛杀我也！（正旦云）婆婆，那张驴儿把毒药放在羊肚儿汤里，实指望药死了你，要霸占我为妻。</p>
<p>不想婆婆让与他老子吃，倒把他老子药死了。</p>
<p>我怕连累婆婆，屈招了药死公公，今日赴法场典刑。</p>
<p>婆婆，此后遇着冬时年节，月一十五，有瀽不了的浆水饭，瀽半碗儿与我吃；烧不了的纸钱，与窦娥烧一陌儿。</p>
<p>则是看你死的孩儿面上！（唱）【快活三】念窦娥葫芦提当罪愆，念窦娥身首不完全，念窦娥从前已往干家缘。</p>
<p>婆婆也，你只看窦娥少爷无娘面。</p>
<p>【鲍老儿】念窦娥伏侍婆婆这几年，遇时节将碗凉浆奠；你去那受刑法尸骸上烈些纸钱，只当把你亡化的孩儿荐。</p>
<p>（卜儿哭科，云）孩儿放心，这个老身都记得。</p>
<p>天那，兀的不痛杀我也！（正旦唱）婆婆也，再也不要啼啼哭哭，烦烦恼恼，怨气冲天。</p>
<p>这都是我做窦娥的没时没运，不明不暗，负屈衔冤。</p>
<p>（刽子做喝科，云）兀那婆子靠后，时辰到了也。</p>
<p>（正旦跪科）（刽子开枷科）（正旦云）窦娥告监斩大人，有一事肯依窦娥，便死而无怨。</p>
<p>（监斩官云）你有甚么事？你说。</p>
<p>（正旦云）要一领净席，等我窦娥站立；又要丈二白练，挂在旗枪上：若是我窦娥委实冤枉，刀过处头落，一腔热血休半点儿沾在地下，都飞在白练上者。</p>
<p>（监斩官云）这个就依你，打甚么不紧。</p>
<p>（刽子做取席站科，又取白练挂旗上科）（正旦唱）【耍孩儿】不是我窦娥罚下这等无头愿，委实的冤情不浅；若没些儿灵圣与世人传，也不见得湛湛青天。</p>
<p>我不要半星热血红尘洒，都只在八尺旗枪素练悬。</p>
<p>等他四下里皆瞧见，这就是咱苌弘化碧，望帝啼鹃。</p>
<p>（刽子云）你还有甚的说话？此时不对监斩大人说，几时说那？（正旦再跪科，云）大人，如今是三伏天道，若窦娥委实冤枉，身死之后，天降三尺瑞雪，遮掩了窦娥尸首。</p>
<p>（监斩官云）这等三伏天道，你便有冲天的怨气，也召不得一片雪来，可不胡说！（正旦唱）【二煞】你道是暑气暄，不是那下雪天；岂不闻飞霜六月因邹衍？若果有一腔怨气喷如火，定要感的六出冰花滚似绵，免着我尸骸现；要什么素车白马，断送出古陌荒阡！（正里再跪科，云）大人，我窦娥死的委实冤枉，从今以后，着这楚州亢旱三年！（监斩官云）打嘴！那有这等说话！（正旦唱）【一煞】你道是天公不可期，人心不可怜，不知皇天也肯从人愿。</p>
<p>做甚么三年不见甘霖降？也只为东海曾经孝妇冤，如今轮到你山阳县。</p>
<p>这都是官吏每无心正法，使百姓有口难言！（刽子做磨旗科，云）怎么这一会儿天色阴了也？（内做风科，刽子云）好冷风也！（正旦唱）【煞尾】浮云为我阴，悲风为我旋，三桩儿誓愿明题遍。</p>
<p>（做哭科，云）婆婆也，直等待雪飞六月，亢旱三年呵，（唱）那其间才把你个屈死的冤魂这窦娥显！（刽子做开刀，正旦倒科）（监斩官惊云）呀，真个下雪了，有这等异事！（刽子云）我也道平日杀人，满地都是鲜血，这个窦娥的血都飞在那丈二白练上，并无半点落地，委实奇怪。</p>
<p>（监斩官云）这死罪必有冤枉。</p>
<p>早两桩儿应验了，不知亢旱三年的说话，准也不准？且看后来如何。</p>
<p>左右，也不必等待雪晴，便与我抬他尸首，还了那蔡婆婆去罢。</p>
<p>（众应科，抬尸下）——元代·关汉卿《窦娥冤(节选)》</p>
<h2 id="谏逐客书-李斯">谏逐客书 (李斯)</h2>
<p>臣闻吏议逐客，窃以为过矣。</p>
<p>昔缪公求士，西取由余于戎，东得百里奚于宛，迎蹇叔于宋，来丕豹、公孙支于晋。</p>
<p>此五子者，不产于秦，而缪公用之，并国二十，遂霸西戎。</p>
<p>孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。</p>
<p>惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之从，使之西面事秦，功施到今。</p>
<p>昭王得范雎，废穰侯，逐华阳，强公室，杜私门，蚕食诸侯，使秦成帝业。</p>
<p>此四君者，皆以客之功。</p>
<p>由此观之，客何负于秦哉！向使四君却客而不内，疏士而不用，是使国无富利之实，而秦无强大之名也。</p>
<p>今陛下致昆山之玉，有随、和之宝，垂明月之珠，服太阿之剑，乘纤离之马，建翠凤之旗，树灵鼍之鼓。</p>
<p>此数宝者，秦不生一焉，而陛下说之，何也？必秦国之所生然后可，则是夜光之璧不饰朝廷，犀象之器不为玩好，郑、卫之女不充后宫，而骏良駃騠不实外厩，江南金锡不为用，西蜀丹青不为采。</p>
<p>所以饰后宫，充下陈，娱心意，说耳目者，必出于秦然后可，则是宛珠之簪、傅玑之珥、阿缟之衣、锦绣之饰不进于前，而随俗雅化佳冶窈窕赵女不立于侧也。</p>
<p>夫击瓮叩缶，弹筝搏髀，而歌呼呜呜快耳者，真秦之声也；《郑》《卫》《桑间》《昭》《虞》《武》《象》者，异国之乐也。</p>
<p>今弃击瓮叩缶而就《郑》《卫》，退弹筝而取《昭》《虞》，若是者何也？快意当前，适观而已矣。</p>
<p>今取人则不然，不问可否，不论曲直，非秦者去，为客者逐。</p>
<p>然则是所重者在乎色、乐、珠玉，而所轻者在乎人民也。</p>
<p>此非所以跨海内、制诸侯之术也。</p>
<p>臣闻地广者粟多，国大者人众，兵强则士勇。</p>
<p>是以太山不让土壤，故能成其大；河海不择细流，故能就其深；王者不却众庶，故能明其德。</p>
<p>是以地无四方，民无异国，四时充美，鬼神降福，此五帝三王之所以无敌也。</p>
<p>今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“藉寇兵而赍盗粮”者也。</p>
<p>(太山
一作：泰山)　　夫物不产于秦，可宝者多；士不产于秦，而愿忠者众。</p>
<p>今逐客以资敌国，损民以益仇，内自虚而外树怨于诸侯，求国无危，不可得也。</p>
<h4 id="先秦李斯谏逐客书">——先秦·李斯《谏逐客书》</h4>
<h2 id="与妻书-林觉民">与妻书 (林觉民)</h2>
<p>意映卿卿如晤，吾今以此书与汝永别矣！吾作此书时，尚是世中一人；汝看此书时，吾已成为阴间一鬼。</p>
<p>吾作此书，泪珠和笔墨齐下，不能竟书而欲搁笔，又恐汝不察吾衷，谓吾忍舍汝而死，谓吾不知汝之不欲吾死也，故遂忍悲为汝言之。</p>
<p>吾至爱汝，即此爱汝一念，使吾勇于就死也。</p>
<p>吾自遇汝以来，常愿天下有情人都成眷属；然遍地腥云，满街狼犬，称心快意，几家能彀？司马青衫，吾不能学太上之忘情也。</p>
<p>语云：仁者 “老吾老，以及人之老；幼吾幼，以及人之幼”。</p>
<p>吾充吾爱汝之心，助天下人爱其所爱，所以敢先汝而死，不顾汝也。</p>
<p>汝体吾此心，于啼泣之余，亦以天下人为念，当亦乐牺牲吾身与
汝身之福利，为天下人谋永福也。</p>
<p>汝其勿悲！　　汝忆否？四五年前某夕，吾尝语曰：“与使吾先死也，无宁汝先吾而死。”</p>
<p>汝初闻言而怒，后经吾婉解，虽不谓吾言为是，而亦无词相答。</p>
<p>吾之意盖谓以汝之弱，必不能禁失吾之悲，吾先死，留苦与汝，吾心不忍，故宁请汝先死，吾担悲也。</p>
<p>嗟夫！谁知吾卒先汝而死乎？　　吾真真不能忘汝也！回忆后街之屋，入门穿廊，过前后厅，又三四折，有小厅，厅旁一室，为吾与汝双栖之所。</p>
<p>初婚三四个月，适冬之望日前后，窗外疏梅筛月影，依稀掩映；吾与汝并肩携手，低低切切，何事不语？何情不诉？及今思之，空余泪痕。</p>
<p>又回忆六七年前，吾之逃家复归也，汝泣告我：“望今后有远行，必以告妾，妾愿随君行。”</p>
<p>吾亦既许汝矣。</p>
<p>前十余日回家，即欲乘便以此行之事语汝，及与汝相对，又不能启口，且以汝之有身也，更恐不胜悲，故惟日日呼酒买醉。</p>
<p>嗟夫！当时余心之悲，盖不能以寸管形容之。</p>
<p>吾诚愿与汝相守以死，第以今日事势观之，天灾可以死，盗贼可以死，瓜分之日可以死，奸官污吏虐民可以死，吾辈处今日之中国，国中无地无时不可以死。</p>
<p>到那时使吾眼睁睁看汝死，或使汝眼睁睁看吾死，吾能之乎？抑汝能之乎？即可不死，而离散不相见，徒使两地眼成穿而骨化石，试问古来几曾见破镜能重圆？则较死为苦也，将奈之何？今日吾与汝幸双健。</p>
<p>天下人不当死而死与不愿离而离者，不可数计，钟情如我辈者，能忍之乎？此吾所以敢率性就死不顾汝也。</p>
<p>吾今死无余憾，国事成不成自有同志者在。</p>
<p>依新已五岁，转眼成人，汝其善抚之，使之肖我。</p>
<p>汝腹中之物，吾疑其女也，女必像汝，吾心甚慰。</p>
<p>或又是男，则亦教其以父志为志，则吾死后尚有二意洞在也。</p>
<p>幸甚，幸甚！吾家后日当甚贫，贫无所苦，清静过日而已。</p>
<p>吾今与汝无言矣。</p>
<p>吾居九泉之下遥闻汝哭声，当哭相和也。</p>
<p>吾平日不信有鬼，今则又望其真有。</p>
<p>今是人又言心电感应有道，吾亦望其言是实，则吾之死，吾灵尚依依旁汝也，汝不必以无侣悲。</p>
<p>吾平生未尝以吾所志语汝，是吾不是处；然语之，又恐汝日日为吾担忧。</p>
<p>吾牺牲百死而不辞，而使汝担忧，的的非吾所忍。</p>
<p>吾爱汝至，所以为汝谋者惟恐未尽。</p>
<p>汝幸而偶我，又何不幸而生今日之中国！吾幸而得汝，又何不幸而生今日之中国！卒不忍独善其身。</p>
<p>嗟夫！巾短情长，所未尽者，尚有万千，汝可以模拟得之。</p>
<p>吾今不能见汝矣！汝不能舍吾，其时时于梦中得我乎？一恸。</p>
<p>辛未三月廿六夜四鼓，意洞手书。</p>
<p>家中诸母皆通文，有不解处，望请其指教，当尽吾意为幸。</p>
<h4 id="清代林觉民与妻书">——清代·林觉民《与妻书》</h4>
<h2 id="促织-蒲松龄">促织 (蒲松龄)</h2>
<p>宣德间，宫中尚促织之戏，岁征民间。</p>
<p>此物故非西产；有华阴令欲媚上官，以一头进，试使斗而才，因责常供。</p>
<p>令以责之里正。</p>
<p>市中游侠儿得佳者笼养之，昂其直，居为奇货。</p>
<p>里胥猾黠，假此科敛丁口，每责一头，辄倾数家之产。</p>
<p>邑有成名者，操童子业，久不售。</p>
<p>为人迂讷，遂为猾胥报充里正役，百计营谋不能脱。</p>
<p>不终岁，薄产累尽。</p>
<p>会征促织，成不敢敛户口，而又无所赔偿，忧闷欲死。</p>
<p>妻曰：“死何裨益？不如自行搜觅，冀有万一之得。”</p>
<p>成然之。</p>
<p>早出暮归，提竹筒铜丝笼，于败堵丛草处，探石发穴，靡计不施，迄无济。</p>
<p>即捕得三两头，又劣弱不中于款。</p>
<p>宰严限追比，旬余，杖至百，两股间脓血流离，并虫亦不能行捉矣。</p>
<p>转侧床头，惟思自尽。</p>
<p>时村中来一驼背巫，能以神卜。</p>
<p>成妻具资诣问。</p>
<p>见红女白婆，填塞门户。</p>
<p>入其舍，则密室垂帘，帘外设香几。</p>
<p>问者爇香于鼎，再拜。</p>
<p>巫从旁望空代祝，唇吻翕辟，不知何词。</p>
<p>各各竦立以听。</p>
<p>少间，帘内掷一纸出，即道人意中事，无毫发爽。</p>
<p>成妻纳钱案上，焚拜如前人。</p>
<p>食顷，帘动，片纸抛落。</p>
<p>拾视之，非字而画：中绘殿阁，类兰若。</p>
<p>后小山下，怪石乱卧，针针丛棘，青麻头伏焉。</p>
<p>旁一蟆，若将跳舞。</p>
<p>展玩不可晓。</p>
<p>然睹促织，隐中胸怀。</p>
<p>折藏之，归以示成。</p>
<p>成反复自念，得无教我猎虫所耶？细瞻景状，与村东大佛阁真逼似。</p>
<p>乃强起扶杖，执图诣寺后，有古陵蔚起。</p>
<p>循陵而走，见蹲石鳞鳞，俨然类画。</p>
<p>遂于蒿莱中侧听徐行，似寻针芥。</p>
<p>而心目耳力俱穷，绝无踪响。</p>
<p>冥搜未已，一癞头蟆猝然跃去。</p>
<p>成益愕，急逐趁之，蟆入草间。</p>
<p>蹑迹披求，见有虫伏棘根。</p>
<p>遽扑之，入石穴中。</p>
<p>掭以尖草，不出；以筒水灌之，始出，状极俊健。</p>
<p>逐而得之。</p>
<p>审视，巨身修尾，青项金翅。</p>
<p>大喜，笼归，举家庆贺，虽连城拱璧不啻也。</p>
<p>上于盆而养之，蟹白栗黄，备极护爱，留待限期，以塞官责。</p>
<p>成有子九岁，窥父不在，窃发盆。</p>
<p>虫跃掷径出，迅不可捉。</p>
<p>及扑入手，已股落腹裂，斯须就毙。</p>
<p>儿惧，啼告母。</p>
<p>母闻之，面色灰死，大骂曰：“业根，死期至矣！而翁归，自与汝复算耳！”儿涕而出。</p>
<p>未几，成归，闻妻言，如被冰雪。</p>
<p>怒索儿，儿渺然不知所往。</p>
<p>既得其尸于井，因而化怒为悲，抢呼欲绝。</p>
<p>夫妻向隅，茅舍无烟，相对默然，不复聊赖。</p>
<p>日将暮，取儿藁葬。</p>
<p>近抚之，气息惙然。</p>
<p>喜置榻上，半夜复苏。</p>
<p>夫妻心稍慰，但儿神气痴木，奄奄思睡。</p>
<p>成蟋蟀笼虚，顾之则气断声吞，亦不敢复究儿。</p>
<p>自昏达曙，目不交睫。</p>
<p>东曦既驾，僵卧长愁。</p>
<p>忽闻门外虫鸣，惊起觇视，虫宛然尚在。</p>
<p>喜而捕之，一鸣辄跃去，行且速。</p>
<p>覆之以掌，虚若无物；手裁举，则又超忽而跃。</p>
<p>急趋之，折过墙隅，迷其所在。</p>
<p>徘徊四顾，见虫伏壁上。</p>
<p>审谛之，短小，黑赤色，顿非前物。</p>
<p>成以其小，劣之。</p>
<p>惟彷徨瞻顾，寻所逐者。</p>
<p>壁上小虫忽跃落襟袖间，视之，形若土狗，梅花翅，方首，长胫，意似良。</p>
<p>喜而收之。</p>
<p>将献公堂，惴惴恐不当意，思试之斗以觇之。</p>
<p>村中少年好事者驯养一虫，自名“蟹壳青”，日与子弟角，无不胜。</p>
<p>欲居之以为利，而高其直，亦无售者。</p>
<p>径造庐访成，视成所蓄，掩口胡卢而笑。</p>
<p>因出己虫，纳比笼中。</p>
<p>成视之，庞然修伟，自增惭怍，不敢与较。</p>
<p>少年固强之。</p>
<p>顾念蓄劣物终无所用，不如拼博一笑，因合纳斗盆。</p>
<p>小虫伏不动，蠢若木鸡。</p>
<p>少年又大笑。</p>
<p>试以猪鬣毛撩拨虫须，仍不动。</p>
<p>少年又笑。</p>
<p>屡撩之，虫暴怒，直奔，遂相腾击，振奋作声。</p>
<p>俄见小虫跃起，张尾伸须，直龁敌领。</p>
<p>少年大骇，急解令休止。</p>
<p>虫翘然矜鸣，似报主知。</p>
<p>成大喜。</p>
<p>方共瞻玩，一鸡瞥来，径进以啄。</p>
<p>成骇立愕呼，幸啄不中，虫跃去尺有咫。</p>
<p>鸡健进，逐逼之，虫已在爪下矣。</p>
<p>成仓猝莫知所救，顿足失色。</p>
<p>旋见鸡伸颈摆扑，临视，则虫集冠上，力叮不释。</p>
<p>成益惊喜，掇置笼中。</p>
<p>翼日进宰，宰见其小，怒诃成。</p>
<p>成述其异，宰不信。</p>
<p>试与他虫斗，虫尽靡。</p>
<p>又试之鸡，果如成言。</p>
<p>乃赏成，献诸抚军。</p>
<p>抚军大悦，以金笼进上，细疏其能。</p>
<p>既入宫中，举天下所贡蝴蝶、螳螂、油利挞、青丝额一切异状遍试之，无出其右者。</p>
<p>每闻琴瑟之声，则应节而舞。</p>
<p>益奇之。</p>
<p>上大嘉悦，诏赐抚臣名马衣缎。</p>
<p>抚军不忘所自，无何，宰以卓异闻，宰悦，免成役。</p>
<p>又嘱学使俾入邑庠。</p>
<p>后岁余，成子精神复旧，自言身化促织，轻捷善斗，今始苏耳。</p>
<p>抚军亦厚赉成。</p>
<p>不数岁，田百顷，楼阁万椽，牛羊蹄躈各千计；一出门，裘马过世家焉。</p>
<p>异史氏曰：“天子偶用一物，未必不过此已忘；而奉行者即为定例。</p>
<p>加以官贪吏虐，民日贴妇卖儿，更无休止。</p>
<p>故天子一跬步，皆关民命，不可忽也。</p>
<p>独是成氏子以蠹贫，以促织富，裘马扬扬。</p>
<p>当其为里正、受扑责时，岂意其至此哉？天将以酬长厚者，遂使抚臣、令尹，并受促织恩荫。</p>
<p>闻之：一人飞升，仙及鸡犬。</p>
<p>信夫！”——清代·蒲松龄《促织》</p>
<h2 id="谏太宗十思疏-魏征">谏太宗十思疏 (魏征)</h2>
<p>臣闻求木之长者，必固其根本；欲流之远者，必浚其泉源；思国之安者，必积其德义。</p>
<p>源不深而望流之远，根不固而求木之长，德不厚而思国之理，臣虽下愚，知其不可，而况于明哲乎！人君当神器之重，居域中之大，将崇极天之峻，永保无疆之休。</p>
<p>不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。</p>
<p>(思国之理 一作：思国之治；塞源而欲流长也
一作：塞源而欲流长者也)　　凡百元首，承天景命，莫不殷忧而道著，功成而德衰。</p>
<p>有善始者实繁，能克终者盖寡。</p>
<p>岂取之易而守之难乎？昔取之而有余，今守之而不足，何也？夫在殷忧，必竭诚以待下；既得志，则纵情以傲物。</p>
<p>竭诚则胡越为一体，傲物则骨肉为行路。</p>
<p>虽董之以严刑，振之以威怒，终苟免而不怀仁，貌恭而不心服。</p>
<p>怨不在大，可畏惟人；载舟覆舟，所宜深慎；奔车朽索，其可忽乎！(凡百
一作：凡昔；胡越
一作：吴越)　　君人者，诚能见可欲则思知足以自戒，将有作则思知止以安人，念高危则思谦冲而自牧，惧满溢则思江海下百川，乐盘游则思三驱以为度，忧懈怠则思慎始而敬终，虑壅蔽则思虚心以纳下，想谗邪则思正身以黜恶，恩所加则思无因喜以谬赏，罚所及则思无因怒而滥刑。</p>
<p>总此十思，弘兹九德，简能而任之，择善而从之，则智者尽其谋，勇者竭其力，仁者播其惠，信者效其忠。</p>
<p>文武争驰，在君无事，可以尽豫游之乐，可以养松乔之寿，鸣琴垂拱，不言而化。</p>
<p>何必劳神苦思，代下司职，役聪明之耳目，亏无为之大道哉！(想谗邪
一作：惧谗邪；弘兹 一作：宏兹；在君
一作：君臣)——唐代·魏征《谏太宗十思疏》</p>
<h2 id="答司马谏议书-王安石">答司马谏议书 (王安石)</h2>
<p>某启：昨日蒙教，窃以为与君实游处相好之日久，而议事每不合，所操之术多异故也。</p>
<p>虽欲强聒，终必不蒙见察，故略上报，不复一一自辨。</p>
<p>重念蒙君实视遇厚，于反覆不宜卤莽，故今具道所以，冀君实或见恕也。</p>
<p>盖儒者所争，尤在于名实，名实已明，而天下之理得矣。</p>
<p>今君实所以见教者，以为侵官、生事、征利、拒谏，以致天下怨谤也。</p>
<p>某则以谓受命于人主，议法度而修之于朝廷，以授之于有司，不为侵官；举先王之政，以兴利除弊，不为生事；为天下理财，不为征利；辟邪说，难壬人，不为拒谏。</p>
<p>至于怨诽之多，则固前知其如此也。</p>
<p>人习于苟且非一日，士大夫多以不恤国事、同俗自媚于众为善，上乃欲变此，而某不量敌之众寡，欲出力助上以抗之，则众何为而不汹汹然？盘庚之迁，胥怨者民也，非特朝廷士大夫而已；盘庚不为怨者故改其度，度义而后动，是而不见可悔故也。</p>
<p>如君实责我以在位久，未能助上大有为，以膏泽斯民，则某知罪矣；如曰今日当一切不事事，守前所为而已，则非某之所敢知。</p>
<p>无由会晤，不任区区向往之至！——宋代·王安石《答司马谏议书》</p>
<h2 id="阿房宫赋-杜牧">阿房宫赋 (杜牧)</h2>
<p>六王毕，四海一，蜀山兀，阿房出。</p>
<p>覆压三百余里，隔离天日。</p>
<p>骊山北构而西折，直走咸阳。</p>
<p>二川溶溶，流入宫墙。</p>
<p>五步一楼，十步一阁；廊腰缦回，檐牙高啄；各抱地势，钩心斗角。</p>
<p>盘盘焉，囷囷焉，蜂房水涡，矗不知其几千万落。</p>
<p>长桥卧波，未云何龙？复道行空，不霁何虹？高低冥迷，不知西东。</p>
<p>歌台暖响，春光融融；舞殿冷袖，风雨凄凄。</p>
<p>一日之内，一宫之间，而气候不齐。</p>
<p>(不知其 一作：不知乎；西东
一作：东西)　　妃嫔媵嫱，王子皇孙，辞楼下殿，辇来于秦。</p>
<p>朝歌夜弦，为秦宫人。</p>
<p>明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。</p>
<p>雷霆乍惊，宫车过也；辘辘远听，杳不知其所之也。</p>
<p>一肌一容，尽态极妍，缦立远视，而望幸焉。</p>
<p>有不见者三十六年。</p>
<p>燕赵之收藏，韩魏之经营，齐楚之精英，几世几年，剽掠其人，倚叠如山。</p>
<p>一旦不能有，输来其间。</p>
<p>鼎铛玉石，金块珠砾，弃掷逦迤，秦人视之，亦不甚惜。</p>
<p>(有不见者 一作：有不得见者)　　嗟乎！一人之心，千万人之心也。</p>
<p>秦爱纷奢，人亦念其家。</p>
<p>奈何取之尽锱铢，用之如泥沙？使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。</p>
<p>使天下之人，不敢言而敢怒。</p>
<p>独夫之心，日益骄固。</p>
<p>戍卒叫，函谷举，楚人一炬，可怜焦土！　　呜呼！灭六国者六国也，非秦也；族秦者秦也，非天下也。</p>
<p>嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。</p>
<h4 id="唐代杜牧阿房宫赋">——唐代·杜牧《阿房宫赋》</h4>
<h2 id="六国论-苏洵">六国论 (苏洵)</h2>
<p>六国破灭，非兵不利，战不善，弊在赂秦。</p>
<p>赂秦而力亏，破灭之道也。</p>
<p>或曰：六国互丧，率赂秦耶？曰：不赂者以赂者丧。</p>
<p>盖失强援，不能独完。</p>
<p>故曰：弊在赂秦也。</p>
<p>秦以攻取之外，小则获邑，大则得城。</p>
<p>较秦之所得，与战胜而得者，其实百倍；诸侯之所亡，与战败而亡者，其实亦百倍。</p>
<p>则秦之所大欲，诸侯之所大患，固不在战矣。</p>
<p>思厥先祖父，暴霜露，斩荆棘，以有尺寸之地。</p>
<p>子孙视之不甚惜，举以予人，如弃草芥。</p>
<p>今日割五城，明日割十城，然后得一夕安寝。</p>
<p>起视四境，而秦兵又至矣。</p>
<p>然则诸侯之地有限，暴秦之欲无厌，奉之弥繁，侵之愈急。</p>
<p>故不战而强弱胜负已判矣。</p>
<p>至于颠覆，理固宜然。</p>
<p>古人云：“以地事秦，犹抱薪救火，薪不尽，火不灭。”</p>
<p>此言得之。</p>
<p>齐人未尝赂秦，终继五国迁灭，何哉？与嬴而不助五国也。</p>
<p>五国既丧，齐亦不免矣。</p>
<p>燕赵之君，始有远略，能守其土，义不赂秦。</p>
<p>是故燕虽小国而后亡，斯用兵之效也。</p>
<p>至丹以荆卿为计，始速祸焉。</p>
<p>赵尝五战于秦，二败而三胜。</p>
<p>后秦击赵者再，李牧连却之。</p>
<p>洎牧以谗诛，邯郸为郡，惜其用武而不终也。</p>
<p>且燕赵处秦革灭殆尽之际，可谓智力孤危，战败而亡，诚不得已。</p>
<p>向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。</p>
<p>呜呼！以赂秦之地封天下之谋臣，以事秦之心礼天下之奇才，并力西向，则吾恐秦人食之不得下咽也。</p>
<p>悲夫！有如此之势，而为秦人积威之所劫，日削月割，以趋于亡。</p>
<p>为国者无使为积威之所劫哉！　　夫六国与秦皆诸侯，其势弱于秦，而犹有可以不赂而胜之之势。</p>
<p>苟以天下之大，下而从六国破亡之故事，是又在六国下矣。</p>
<h4 id="宋代苏洵六国论">——宋代·苏洵《六国论》</h4>
<h2 id="登岳阳楼-杜甫">登岳阳楼 (杜甫)</h2>
<p>昔闻洞庭水，今上岳阳楼。</p>
<p>吴楚东南坼，乾坤日夜浮。</p>
<p>亲朋无一字，老病有孤舟。</p>
<p>戎马关山北，凭轩涕泗流。</p>
<h4 id="唐代杜甫登岳阳楼">——唐代·杜甫《登岳阳楼》</h4>
<h2 id="桂枝香金陵怀古-王安石">桂枝香·金陵怀古 (王安石)</h2>
<p>登临送目，正故国晚秋，天气初肃。</p>
<p>千里澄江似练，翠峰如簇。</p>
<p>归帆去棹残阳里，背西风，酒旗斜矗。</p>
<p>彩舟云淡，星河鹭起，画图难足。</p>
<p>(归帆 一作：征帆)念往昔，繁华竞逐，叹门外楼头，悲恨相续。</p>
<p>千古凭高对此，谩嗟荣辱。</p>
<p>六朝旧事随流水，但寒烟衰草凝绿。</p>
<p>至今商女，时时犹唱，后庭遗曲。</p>
<p>(衰草 一作：芳草)——宋代·王安石《桂枝香·金陵怀古》</p>
<h2 id="念奴娇过洞庭-张孝祥">念奴娇·过洞庭 (张孝祥)</h2>
<p>洞庭青草，近中秋，更无一点风色。</p>
<p>玉鉴琼田三万顷，着我扁舟一叶。</p>
<p>素月分辉，明河共影，表里俱澄澈。</p>
<p>悠然心会，妙处难与君说。</p>
<p>(着 同：著；玉鉴 一作：玉界；明河 一作
银河)应念岭海经年，孤光自照，肝肺皆冰雪。</p>
<p>短发萧骚襟袖冷，稳泛沧浪空阔。</p>
<p>尽挹西江，细斟北斗，万象为宾客。</p>
<p>扣舷独啸，不知今夕何夕！(肝肺 一作：肝胆；沧浪 一作：沧冥；尽挹
一作：尽吸；岭海 一作：岭表)——宋代·张孝祥《念奴娇·过洞庭》</p>
<h2 id="游园-汤显祖">游园 (汤显祖)</h2>
<p>原来姹紫嫣红开遍，似这般都付与断井颓垣。</p>
<p>良辰美景奈何天，赏心乐事谁家院！朝飞暮卷，云霞翠轩；雨丝风片，烟波画船——锦屏人忒看的这韶光贱！——明代·汤显祖《惊梦·皂罗袍》</p>
<h2 id="论语十二章-1">论语十二章</h2>
<p>子曰：“君子食无求饱，居无求安，敏于事而慎于言，就有道而正焉，可谓好学也已。”</p>
<p>(《学而》) 　　子曰：“人而不仁，如礼何？
人而不仁，如乐何？”(《八佾》) 　　子曰：“朝闻道，夕死可矣。”</p>
<p>(《里仁》) 　　子曰：“君子喻于义，小人喻于利。”</p>
<p>(《里仁》) 　　子曰：“见贤思齐焉，见不贤而内自省也。”</p>
<p>(《里仁》) 　　子曰：“质胜文则野，文胜质则史。</p>
<p>文质彬彬，然后君子。”</p>
<p>(《雍也》)　　曾子曰：“士不可以不弘毅，任重而道远。</p>
<p>仁以为己任，不亦重乎？死而后已，不亦远乎？”(《泰伯》)
　　子曰：“譬如为山，未成一篑，止，吾止也。</p>
<p>譬如平地，虽覆一篑，进，吾往也。”</p>
<p>(《子罕》) 　　子曰：“知者不惑，仁者不忧，勇者不惧。”</p>
<p>(《子罕》) 　　颜渊问仁。</p>
<p>子曰：“克己复礼为仁。</p>
<p>一日克己复礼，天下归仁焉。</p>
<p>为仁由己，而由人乎哉？”颜渊曰：“请问其目。”</p>
<p>子曰：“非礼勿视，非礼勿听，非礼勿言，非礼勿动。”</p>
<p>颜渊曰：“回虽不敏，请事斯语矣。”</p>
<p>(《颜渊》)
　　子贡问曰：“有一言而可以终身行之者乎？”子曰：“其‘恕’乎！己所不欲，勿施于人。”</p>
<p>(《卫灵公》)
　　子曰：“小子何莫学夫《诗》？《诗》可以兴，可以观，可以群，可以怨。</p>
<p>迩之事父，远之事君。</p>
<p>多识于鸟兽草木之名。”</p>
<p>(《阳货》)——先秦·孔子弟子及再传弟子《论语十二章》</p>
<h2 id="大学之道-朱熹">大学之道 (朱熹)</h2>
<p>大学之道，在明明德，在亲民，在止于至善。</p>
<p>知止而后有定，定而后能静，静而后能安，安而后能虑，虑而后能得。</p>
<p>物有本末，事有终始。</p>
<p>知所先后，则近道矣。</p>
<p>古之欲明明德于天下者，先治其国。</p>
<p>欲治其国者，先齐其家。</p>
<p>欲齐其家者，先修其身。</p>
<p>欲修其身者，先正其心。</p>
<p>欲正其心者，先诚其意。</p>
<p>欲诚其意者，先致其知。</p>
<p>致知在格物。</p>
<p>物格而后知至，知至而后意诚，意诚而后心正，心正而后身修，身修而后家齐，家齐而后国治，国治而后天下平。</p>
<p>自天子以至于庶人，壹是皆以修身为本。</p>
<p>其本乱而末治者，否矣。</p>
<p>其所厚者薄，而其所薄者厚，未之有也。</p>
<p>此谓知本，此谓知之至也。</p>
<p>(部分版本无此段)——先秦·《礼记》《大学之道》</p>
<h2 id="人皆有不忍之心-孟子">人皆有不忍之心 (孟子)</h2>
<p>孟子曰：“人皆有不忍人之心。</p>
<p>先王有不忍人之心，斯有不忍人之政矣；以不忍人之心，行不忍人之政，治天下可运之掌上。</p>
<p>所以谓人皆有不忍人之心者：今人乍见孺子将入于井，皆有怵惕恻隐之心；非所以内交于孺子之父母也，非所以要誉于乡党朋友也，非恶其声而然也。</p>
<p>由是观之，无恻隐之心，非人也；无羞恶之心，非人也；无辞让之心，非人也；无是非之心，非人也。</p>
<p>恻隐之心，仁之端也；羞恶之心，义之端也；辞让之心，礼之端也；是非之心，智之端也。</p>
<p>人之有是四端也，犹其有四体也。</p>
<p>有是四端而自谓不能者，自贼者也；谓其君不能者，贼其君者也。</p>
<p>凡有四端于我者，知皆扩而充之矣，若火之始然，泉之始达。</p>
<p>苟能充之，足以保四海；苟不充之，不足以事父母。”</p>
<h4 id="先秦孟子人皆有不忍人之心">——先秦·孟子《人皆有不忍人之心》</h4>
<h2 id="老子四章-老子">老子四章 (老子)</h2>
<p>三十辐共一毂，当其无，有车之用。</p>
<p>埏埴以为器，当其无，有器之用。</p>
<p>凿户牖以为室，当其无，有室之用。</p>
<p>故有之以为利，无之以为用。</p>
<p>(第十一章)　　企者不立，跨者不行，自见者不明，自是者不彰，自伐者无功，自矜者不长。</p>
<p>其在道也，曰余食赘行，物或恶之。</p>
<p>故有道者不处。</p>
<p>(第二十四章)　　知人者智，自知者明。</p>
<p>胜人者有力，自胜者强。</p>
<p>知足者富，强行者有志。</p>
<p>不失其所者久，死而不亡者寿。</p>
<p>(第三十三章)　　其安易持，其未兆易谋，其脆易泮，其微易散。</p>
<p>为之于未有，治之于未乱。</p>
<p>合抱之木，生于毫末；九层之台，起于累土；千里之行，始于足下。</p>
<p>为者败之，执者失之。</p>
<p>是以圣人无为，故无败；无执，故无失。</p>
<p>民之从事，常于几成而败之。</p>
<p>慎终如始，则无败事。</p>
<p>是以圣人欲不欲，不贵难得之货，学不学，复众人之所过。</p>
<p>以辅万物之自然而不敢为。</p>
<p>(第六十四章)——先秦·老子《老子四章》</p>
<h2 id="五石之瓠-庄子">五石之瓠 (庄子)</h2>
<p>惠子谓庄子曰：“魏王贻我大瓠之种，我树之成而实五石。</p>
<p>以盛水浆，其坚不能自举也。</p>
<p>剖之以为瓢，则瓠落无所容。</p>
<p>非不呺然大也，吾为其无用而掊之。”</p>
<p>庄子曰：“夫子固拙于用大矣。</p>
<p>宋人有善为不龟手之药者，世世以洴澼絖为事。</p>
<p>客闻之，请买其方百金。</p>
<p>聚族而谋之曰：’我世世为洴澼絖，不过数金。</p>
<p>今一朝而鬻技百金，请与之。’</p>
<p>客得之，以说吴王。</p>
<p>越有难，吴王使之将。</p>
<p>冬，与越人水战，大败越人，裂地而封之。</p>
<p>能不龟手一也，或以封，或不免于洴澼絖，则所用之异也。</p>
<p>今子有五石之瓠，何不虑以为大樽而浮乎江湖，而忧其瓠落无所容？则夫子犹有蓬之心也夫！”——先秦·庄周《五石之瓠》</p>
<h2 id="兼爱-墨子">兼爱 (墨子)</h2>
<p>圣人以治天下为事者也，必知乱之所自起，焉能治之；不知乱之所自起，则不能治。</p>
<p>譬之如医之攻人之疾者然，必知疾之所自起，焉能攻之；不知疾之所自起，则弗能攻。</p>
<p>治乱者何独不然？必知乱之所自起，焉能治之；不知乱之所自起，则弗能治。</p>
<p>圣人以治天下为事者也，不可不察乱之所自起。</p>
<p>当察乱何自起？起不相爱。</p>
<p>臣子之不孝君父，所谓乱也。</p>
<p>子自爱，不爱父，故亏父而自利；弟自爱，不爱兄，故亏兄而自利；臣自爱，不爱君，故亏君而自利。</p>
<p>此所谓乱也。</p>
<p>虽父之不慈子，兄之不慈弟，君之不慈臣，此亦天下之所谓乱也。</p>
<p>父自爱也，不爱子，故亏子而自利；兄自爱也，不爱弟，故亏弟而自利；君自爱也，不爱臣，故亏臣而自利。</p>
<p>是何也？皆起不相爱。</p>
<p>虽至天下之为盗贼者，亦然。</p>
<p>盗爱其室，不爱异室，故窃异室以利其室；贼爱其身，不爱人，故贼人以利其身。</p>
<p>此何也？皆起不相爱。</p>
<p>虽至大夫之相乱家、诸侯之相攻国者，亦然。</p>
<p>大夫各爱其家，不爱异家，故乱异家以利其家；诸侯各爱其国，不爱异国，故攻异国以利其国。</p>
<p>天下之乱物，具此而已矣。</p>
<p>察此何自起？皆起不相爱。</p>
<p>若使天下兼相爱，爱人若爱其身，犹有不孝者乎？视父兄与君若其身，恶施不孝？犹有不慈者乎？视弟子与臣若其身，恶施不慈？故不孝不慈亡有。</p>
<p>犹有盗贼乎？视人之室若其室，谁窃？视人身若其身，谁贼？故盗贼有亡。</p>
<p>犹有大夫之相乱家、诸侯之相攻国者乎？视人家若其家，谁乱？视人国若其国，谁攻？故大夫之相乱家、诸侯之相攻国者亡有。</p>
<p>若使天下兼相爱，国与国不相攻，家与家不相乱，盗贼无有，君臣父子皆能孝慈，若此则天下治。</p>
<p>故圣人以治天下为事者，恶得不禁恶而劝爱？故天下兼相爱则治，交相恶则乱。</p>
<p>故子墨子曰不可以不劝爱人者，此也。</p>
<h4 id="先秦墨子兼爱">——先秦·墨子《兼爱》</h4>
<h2 id="无衣">无衣</h2>
<p>岂曰无衣？与子同袍。</p>
<p>王于兴师，修我戈矛。</p>
<p>与子同仇！岂曰无衣？与子同泽。</p>
<p>王于兴师，修我矛戟。</p>
<p>与子偕作！岂曰无衣？与子同裳。</p>
<p>王于兴师，修我甲兵。</p>
<p>与子偕行！——先秦·诗经·国风·秦风《无衣》</p>
<h2 id="春江花月夜-张若虚">春江花月夜 (张若虚)</h2>
<p>春江潮水连海平，海上明月共潮生。</p>
<p>滟滟随波千万里，何处春江无月明。</p>
<p>江流宛转绕芳甸，月照花林皆似霰。</p>
<p>空里流霜不觉飞，汀上白沙看不见。</p>
<p>江天一色无纤尘，皎皎空中孤月轮。</p>
<p>江畔何人初见月？江月何年初照人？人生代代无穷已，江月年年望相似。</p>
<p>(望相似 一作：只相似)不知江月待何人，但见长江送流水。</p>
<p>白云一片去悠悠，青枫浦上不胜愁。</p>
<p>谁家今夜扁舟子？何处相思明月楼？可怜楼上月裴回，应照离人妆镜台。</p>
<p>(裴回 一作：徘徊)玉户帘中卷不去，捣衣砧上拂还来。</p>
<p>此时相望不相闻，愿逐月华流照君。</p>
<p>鸿雁长飞光不度，鱼龙潜跃水成文。</p>
<p>昨夜闲潭梦落花，可怜春半不还家。</p>
<p>江水流春去欲尽，江潭落月复西斜。</p>
<p>斜月沉沉藏海雾，碣石潇湘无限路。</p>
<p>不知乘月几人归，落月摇情满江树。</p>
<p>(落月 一作：落花)——唐代·张若虚《春江花月夜》</p>
<h2 id="将进酒-李白">将进酒 (李白)</h2>
<p>君不见黄河之水天上来，奔流到海不复回。</p>
<p>君不见高堂明镜悲白发，朝如青丝暮成雪。</p>
<p>人生得意须尽欢，莫使金樽空对月。</p>
<p>天生我材必有用，千金散尽还复来。</p>
<p>烹羊宰牛且为乐，会须一饮三百杯。</p>
<p>岑夫子，丹丘生，将进酒，杯莫停。</p>
<p>与君歌一曲，请君为我倾耳听。</p>
<p>(倾耳听 一作：侧耳听)钟鼓馔玉不足贵，但愿长醉不愿醒。</p>
<p>(不足贵 一作：何足贵；不愿醒
一作：不复醒)古来圣贤皆寂寞，惟有饮者留其名。</p>
<p>(古来 一作：自古；惟 通：唯)陈王昔时宴平乐，斗酒十千恣欢谑。</p>
<p>主人何为言少钱，径须沽取对君酌。</p>
<p>五花马、千金裘，呼儿将出换美酒，与尔同销万古愁。</p>
<h4 id="唐代李白将进酒">——唐代·李白《将进酒》</h4>
<h2 id="江城子-苏轼">江城子 (苏轼)</h2>
<p>十年生死两茫茫，不思量，自难忘。</p>
<p>千里孤坟，无处话凄凉。</p>
<p>纵使相逢应不识，尘满面，鬓如霜。</p>
<p>夜来幽梦忽还乡，小轩窗，正梳妆。</p>
<p>相顾无言，惟有泪千行。</p>
<p>料得年年肠断处，明月夜，短松冈。</p>
<h4
id="宋代苏轼江城子乙卯正月二十日夜记梦">——宋代·苏轼《江城子·乙卯正月二十日夜记梦》</h4>
<h2 id="屈原列传-司马迁">屈原列传 (司马迁)</h2>
<p>屈原者，名平，楚之同姓也。</p>
<p>为楚怀王左徒。</p>
<p>博闻强志，明于治乱，娴于辞令。</p>
<p>入则与王图议国事，以出号令；出则接遇宾客，应对诸侯。</p>
<p>王甚任之。</p>
<p>上官大夫与之同列，争宠而心害其能。</p>
<p>怀王使屈原造为宪令，屈平属草稿未定。</p>
<p>上官大夫见而欲夺之，屈平不与，因谗之曰：“王使屈平为令，众莫不知。</p>
<p>每一令出，平伐其功，曰以为‘非我莫能为也。’</p>
<p>”王怒而疏屈平。</p>
<p>屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。</p>
<p>“离骚”者，犹离忧也。</p>
<p>夫天者，人之始也；父母者，人之本也。</p>
<p>人穷则反本，故劳苦倦极，未尝不呼天也；疾痛惨怛，未尝不呼父母也。</p>
<p>屈平正道直行，竭忠尽智以事其君，谗人间之，可谓穷矣。</p>
<p>信而见疑，忠而被谤，能无怨乎？屈平之作《离骚》，盖自怨生也。</p>
<p>《国风》好色而不淫，《小雅》怨诽而不乱。</p>
<p>若《离骚》者，可谓兼之矣。</p>
<p>上称帝喾，下道齐桓，中述汤、武，以刺世事。</p>
<p>明道德之广崇，治乱之条贯，靡不毕见。</p>
<p>其文约，其辞微，其志洁，其行廉。</p>
<p>其称文小而其指极大，举类迩而见义远。</p>
<p>其志洁，故其称物芳；其行廉，故死而不容。</p>
<p>自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。</p>
<p>推此志也，虽与日月争光可也。</p>
<p>屈平既绌，其后秦欲伐齐，齐与楚从亲，惠王患之。</p>
<p>乃令张仪详去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。”</p>
<p>楚怀王贪而信张仪，遂绝齐，使使如秦受地。</p>
<p>张仪诈之曰：“仪与王约六里，不闻六百里。”</p>
<p>楚使怒去，归告怀王。</p>
<p>怀王怒，大兴师伐秦。</p>
<p>秦发兵击之，大破楚师于丹、淅，斩首八万，虏楚将屈匄，遂取楚之汉中地。</p>
<p>怀王乃悉发国中兵，以深入击秦，战于蓝田。</p>
<p>魏闻之，袭楚至邓。</p>
<p>楚兵惧，自秦归。</p>
<p>而齐竟怒，不救楚，楚大困。</p>
<p>明年，秦割汉中地与楚以和。</p>
<p>楚王曰：“不愿得地，愿得张仪而甘心焉。”</p>
<p>张仪闻，乃曰：“以一仪而当汉中地，臣请往如楚。”</p>
<p>如楚，又因厚币用事者臣靳尚，而设诡辩于怀王之宠姬郑袖。</p>
<p>怀王竟听郑袖，复释去张仪。</p>
<p>是时屈原既疏，不复在位，使于齐，顾反，谏怀王曰：“何不杀张仪？”怀王悔，追张仪，不及。</p>
<p>其后，诸侯共击楚，大破之，杀其将唐昧。</p>
<p>时秦昭王与楚婚，欲与怀王会。</p>
<p>怀王欲行，屈平曰：“秦，虎狼之国，不可信，不如毋行。”</p>
<p>怀王稚子子兰劝王行：“奈何绝秦欢！”怀王卒行。</p>
<p>入武关，秦伏兵绝其后，因留怀王，以求割地。</p>
<p>怀王怒，不听。</p>
<p>亡走赵，赵不内。</p>
<p>复之秦，竟死于秦而归葬。</p>
<p>长子顷襄王立，以其弟子兰为令尹。</p>
<p>楚人既咎子兰以劝怀王入秦而不反也。</p>
<p>屈平既嫉之，虽放流，眷顾楚国，系心怀王，不忘欲反。</p>
<p>冀幸君之一悟，俗之一改也。</p>
<p>其存君兴国，而欲反覆之，一篇之中，三致志焉。</p>
<p>然终无可奈何，故不可以反。</p>
<p>卒以此见怀王之终不悟也。</p>
<p>人君无愚、智、贤、不肖，莫不欲求忠以自为，举贤以自佐。</p>
<p>然亡国破家相随属，而圣君治国累世而不见者，其所谓忠者不忠，而所谓贤者不贤也。</p>
<p>怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰，兵挫地削，亡其六郡，身客死于秦，为天下笑，此不知人之祸也。</p>
<p>易曰：“井泄不食，为我心恻，可以汲。</p>
<p>王明，并受其福。”</p>
<p>王之不明，岂足福哉！　　令尹子兰闻之，大怒，卒使上官大夫短屈原于顷襄王，顷襄王怒而迁之。</p>
<p>屈原至于江滨，被发行吟泽畔，颜色憔悴，形容枯槁。</p>
<p>渔父见而问之曰：“子非三闾大夫欤？何故而至此？”屈原曰：“举世混浊而我独清，众人皆醉而我独醒，是以见放。”</p>
<p>渔父曰：“夫圣人者，不凝滞于物，而能与世推移。</p>
<p>举世混浊，何不随其流而扬其波？众人皆醉，何不餔其糟而啜其醨？何故怀瑾握瑜，而自令见放为？”屈原曰：“吾闻之，新沐者必弹冠，新浴者必振衣。</p>
<p>人又谁能以身之察察，受物之汶汶者乎？宁赴常流而葬乎江鱼腹中耳。</p>
<p>又安能以皓皓之白，而蒙世之温蠖乎？”乃作《怀沙》之赋。</p>
<p>……于是怀石，遂自投汨罗以死。</p>
<p>屈原既死之后，楚有宋玉、唐勒、景差之徒者，皆好辞而以赋见称。</p>
<p>然皆祖屈原之从容辞令，终莫敢直谏。</p>
<p>其后楚日以削，数十年竟为秦所灭。</p>
<p>……　　太史公曰：“余读《离骚》《天问》《招魂》《哀郢》，悲其志。</p>
<p>适长沙，观屈原所自沉渊，未尝不垂涕，想见其为人。</p>
<p>及见贾生吊之，又怪屈原以彼其材游诸侯，何国不容，而自令若是！读《鵩鸟赋》，同死生，轻去就，又爽然自失矣。”</p>
<h4 id="两汉司马迁屈原列传">——两汉·司马迁《屈原列传》</h4>
<h2 id="苏武传-班固">苏武传 (班固)</h2>
<p>武字子卿，少以父任，兄弟并为郎。</p>
<p>稍迁至栘中厩监。</p>
<p>时汉连伐胡，数通使相窥观。</p>
<p>匈奴留汉使郭吉、路充国等，前后十余辈。</p>
<p>匈奴使来，汉亦留之以相当。</p>
<p>天汉元年，且鞮侯单于初立，恐汉袭之，乃曰：“汉天子我丈人行也。”</p>
<p>尽归汉使路充国等。</p>
<p>武帝嘉其义，乃遣武以中郎将使持节送匈奴使留在汉者，因厚赂单于，答其善意。</p>
<p>武与副中郎将张胜及假吏常惠等募士斥候百余人俱，既至匈奴，置币遗单于；单于益骄，非汉所望也。</p>
<p>方欲发使送武等，会缑王与长水虞常等谋反匈奴中。</p>
<p>缑王者，昆邪王姊子也，与昆邪王俱降汉，后随浞野侯没胡中。</p>
<p>及卫律所将降者，阴相与谋劫单于母阏氏归汉。</p>
<p>会武等至匈奴，虞常在汉时，素与副张胜相知，私候胜曰：“闻汉天子甚怨卫律，常能为汉伏弩射杀之，吾母与弟在汉，幸蒙其赏赐。”</p>
<p>张胜许之，以货物与常。</p>
<p>后月余，单于出猎，独阏氏子弟在。</p>
<p>虞常等七十余人欲发，其一人夜亡，告之。</p>
<p>单于子弟发兵与战，缑王等皆死，虞常生得。</p>
<p>单于使卫律治其事，张胜闻之，恐前语发，以状语武。</p>
<p>武曰：“事如此，此必及我，见犯乃死，重负国。”</p>
<p>欲自杀，胜、惠共止之。</p>
<p>虞常果引张胜。</p>
<p>单于怒，召诸贵人议，欲杀汉使者。</p>
<p>左伊秩訾曰：“即谋单于，何以复加？宜皆降之。”</p>
<p>单于使卫律召武受辞。</p>
<p>武谓惠等：“屈节辱命，虽生，何面目以归汉！”引佩刀自刺。</p>
<p>卫律惊，自抱持武，驰召医。</p>
<p>凿地为坎，置煴火，覆武其上，蹈其背以出血。</p>
<p>武气绝，半日复息。</p>
<p>惠等哭，舆归营。</p>
<p>单于壮其节，朝夕遣人候问武，而收系张胜。</p>
<p>武益愈，单于使使晓武，会论虞常，欲因此时降武。</p>
<p>剑斩虞常已，律曰：“汉使张胜谋杀单于近臣，当死。</p>
<p>单于募降者赦罪。”</p>
<p>举剑欲击之，胜请降。</p>
<p>律谓武曰：“副有罪，当相坐。”</p>
<p>武曰：“本无谋，又非亲属，何谓相坐？”复举剑拟之，武不动。</p>
<p>律曰：“苏君，律前负汉归匈奴，幸蒙大恩，赐号称王，拥众数万，马畜弥山，富贵如此！苏君今日降，明日复然。</p>
<p>空以身膏草野，谁复知之！”武不应。</p>
<p>律曰：“君因我降，与君为兄弟；今不听吾计，后虽复欲见我，尚可得乎？”武骂律曰：“汝为人臣子，不顾恩义，畔主背亲，为降虏于蛮夷，何以汝为见！且单于信汝，使决人死生；不平心持正，反欲斗两主，观祸败！南越杀汉使者，屠为九郡。</p>
<p>宛王杀汉使者，头县北阙。</p>
<p>朝鲜杀汉使者，即时诛灭。</p>
<p>独匈奴未耳。</p>
<p>若知我不降明，欲令两国相攻。</p>
<p>匈奴之祸，从我始矣。”</p>
<p>律知武终不可胁，白单于。</p>
<p>单于愈益欲降之。</p>
<p>乃幽武置大窖中，绝不饮食。</p>
<p>天雨雪。</p>
<p>武卧啮雪，与旃毛并咽之，数日不死。</p>
<p>匈奴以为神。</p>
<p>乃徙武北海上无人处，使牧羝，羝乳乃得归。</p>
<p>别其官属常惠等各置他所。</p>
<p>武既至海上，廪食不至，掘野鼠去草实而食之。</p>
<p>杖汉节牧羊，卧起操持，节旄尽落。</p>
<p>积五六年，单于弟於靬王弋射海上。</p>
<p>武能网纺缴，檠弓弩，於靬王爱之，给其衣食。</p>
<p>三岁余，王病，赐武马畜、服匿、穹庐。</p>
<p>王死后，人众徙去。</p>
<p>其冬，丁令盗武牛羊，武复穷厄。</p>
<p>初，武与李陵俱为侍中。</p>
<p>武使匈奴，明年，陵降，不敢求武。</p>
<p>久之，单于使陵至海上，为武置酒设乐。</p>
<p>因谓武曰：“单于闻陵与子卿素厚，故使陵来说足下，虚心欲相待。</p>
<p>终不得归汉，空自苦亡人之地，信义安所见乎？前长君为奉车，从至雍棫阳宫，扶辇下除，触柱折辕，劾大不敬，伏剑自刎，赐钱二百万以葬。</p>
<p>孺卿从祠河东后土，宦骑与黄门驸马争船，推堕驸马河中溺死，宦骑亡，诏使孺卿逐捕，不得，惶恐饮药而死。</p>
<p>来时太夫人已不幸，陵送葬至阳陵。</p>
<p>子卿妇年少，闻已更嫁矣。</p>
<p>独有女弟二人，两女一男，今复十余年，存亡不可知。</p>
<p>人生如朝露，何久自苦如此！陵始降时，忽忽如狂，自痛负汉，加以老母系保宫。</p>
<p>子卿不欲降，何以过陵？且陛下春秋高，法令亡常，大臣亡罪夷灭者数十家，安危不可知，子卿尚复谁为乎？愿听陵计，勿复有云。”</p>
<p>武曰：“武父子亡功德，皆为陛下所成就，位列将，爵通侯，兄弟亲近，常愿肝脑涂地。</p>
<p>今得杀身自效，虽蒙斧钺汤镬，诚甘乐之。</p>
<p>臣事君，犹子事父也。</p>
<p>子为父死，亡所恨，愿无复再言！”　　陵与武饮数日，复曰：“子卿壹听陵言！”武曰：“自分已死久矣！王必欲降武，请毕今日之欢，效死于前！”陵见其至诚，喟然叹曰：“嗟呼，义士！陵与卫律之罪上通于天！”因泣下沾衿，与武决去。</p>
<p>昭帝即位，数年，匈奴与汉和亲。</p>
<p>汉求武等，匈奴诡言武死。</p>
<p>后汉使复至匈奴，常惠请其守者与俱，得夜见汉使，具自陈道。</p>
<p>教使者谓单于，言天子射上林中，得雁足有系帛书，言武等在荒泽中。</p>
<p>使者大喜，如惠语以让单于。</p>
<p>单于视左右而惊，谢汉使曰：“武等实在。”</p>
<p>单于召会武官属，前以降及物故，凡随武还者九人。</p>
<p>武以始元六年春至京师。</p>
<p>武留匈奴凡十九岁，始以强壮出，及还，须发尽白。</p>
<h4 id="两汉班固苏武传节选">——两汉·班固《苏武传(节选)》</h4>
<h2 id="过秦论上篇-贾谊">过秦论(上篇) (贾谊)</h2>
<p>秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。</p>
<p>当是时也，商君佐之，内立法度，务耕织，修守战之具，外连衡而斗诸侯。</p>
<p>于是秦人拱手而取西河之外。</p>
<p>孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。</p>
<p>诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。</p>
<p>当此之时，齐有孟尝，赵有平原，楚有春申，魏有信陵。</p>
<p>此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。</p>
<p>于是六国之士，有甯越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。</p>
<p>尝以十倍之地，百万之众，叩关而攻秦。</p>
<p>秦人开关延敌，九国之师，逡巡而不敢进。</p>
<p>秦无亡矢遗镞之费，而天下诸侯已困矣。</p>
<p>于是从散约败，争割地而赂秦。</p>
<p>秦有余力而制其弊，追亡逐北，伏尸百万，流血漂橹；因利乘便，宰割天下，分裂山河。</p>
<p>强国请服，弱国入朝。</p>
<p>延及孝文王、庄襄王，享国之日浅，国家无事。</p>
<p>及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。</p>
<p>南取百越之地，以为桂林、象郡；百越之君，俯首系颈，委命下吏。</p>
<p>乃使蒙恬北筑长城而守藩篱，却匈奴七百余里；胡人不敢南下而牧马，士不敢弯弓而报怨。</p>
<p>于是废先王之道，焚百家之言，以愚黔首；隳名城，杀豪杰；收天下之兵，聚之咸阳，销锋镝，铸以为金人十二，以弱天下之民。</p>
<p>然后践华为城，因河为池，据亿丈之城，临不测之渊，以为固。</p>
<p>良将劲弩守要害之处，信臣精卒陈利兵而谁何。</p>
<p>天下已定，始皇之心，自以为关中之固，金城千里，子孙帝王万世之业也。</p>
<p>始皇既没，余威震于殊俗。</p>
<p>然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦；斩木为兵，揭竿为旗，天下云集响应，赢粮而景从。</p>
<p>山东豪俊遂并起而亡秦族矣。</p>
<p>且夫天下非小弱也，雍州之地，崤函之固，自若也。</p>
<p>陈涉之位，非尊于齐、楚、燕、赵、韩、魏、宋、卫、中山之君也；锄櫌棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及乡时之士也。</p>
<p>然而成败异变，功业相反，何也？试使山东之国与陈涉度长絜大，比权量力，则不可同年而语矣。</p>
<p>然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。</p>
<h4 id="两汉贾谊过秦论上篇">——两汉·贾谊《过秦论·上篇》</h4>
<h2 id="五代史伶官传序-欧阳修">五代史伶官传序 (欧阳修)</h2>
<p>呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。</p>
<p>世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。</p>
<p>此三者，吾遗恨也。</p>
<p>与尔三矢，尔其无忘乃父之志！”庄宗受而藏之于庙。</p>
<p>其后用兵，则遣从事以一少牢告庙，请其矢，盛以锦囊，负而前驱，及凯旋而纳之。</p>
<p>方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。</p>
<p>至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？《书》曰：“满招损，谦得益。”</p>
<p>忧劳可以兴国，逸豫可以亡身，自然之理也。</p>
<p>故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。</p>
<p>夫祸患常积于忽微，而智勇多困于所溺，岂独伶人也哉？作《伶官传》。</p>
<h4 id="宋代欧阳修五代史伶官传序">——宋代·欧阳修《五代史伶官传序》</h4>
<h2 id="燕歌行并序-高适">燕歌行并序 (高适)</h2>
<p>开元二十六年，客有从元戎出塞而还者，作《燕歌行》以示，适感征戍之事，因而和焉。</p>
<p>汉家烟尘在东北，汉将辞家破残贼。</p>
<p>男儿本自重横行，天子非常赐颜色。</p>
<p>摐金伐鼓下榆关，旌旆逶迤碣石间。</p>
<p>校尉羽书飞瀚海，单于猎火照狼山。</p>
<p>山川萧条极边土，胡骑凭陵杂风雨。</p>
<p>战士军前半死生，美人帐下犹歌舞。</p>
<p>大漠穷秋塞草腓，孤城落日斗兵稀。</p>
<p>身当恩遇常轻敌，力尽关山未解围。</p>
<p>(常轻敌 一作：恒轻敌)铁衣远戍辛勤久，玉箸应啼别离后。</p>
<p>少妇城南欲断肠，征人蓟北空回首。</p>
<p>边庭飘飖那可度，绝域苍茫无所有。</p>
<p>(飘飖 一作：飘摇；无所
一作：更何)杀气三时作阵云，寒声一夜传刁斗。</p>
<p>相看白刃血纷纷，死节从来岂顾勋！(血
一作：雪)君不见沙场征战苦，至今犹忆李将军。</p>
<h4 id="唐代高适燕歌行并序">——唐代·高适《燕歌行·并序》</h4>
<h2 id="李凭箜篌引-李贺">李凭箜篌引 (李贺)</h2>
<p>吴丝蜀桐张高秋，空山凝云颓不流。</p>
<p>江娥啼竹素女愁，李凭中国弹箜篌。</p>
<p>昆山玉碎凤凰叫，芙蓉泣露香兰笑。</p>
<p>十二门前融冷光，二十三丝动紫皇。</p>
<p>女娲炼石补天处，石破天惊逗秋雨。</p>
<p>梦入神山教神妪，老鱼跳波瘦蛟舞。</p>
<p>吴质不眠倚桂树，露脚斜飞湿寒兔。</p>
<h4 id="唐代李贺李凭箜篌引">——唐代·李贺《李凭箜篌引》</h4>
<h2 id="锦瑟-李商隐">锦瑟 (李商隐)</h2>
<p>锦瑟无端五十弦，一弦一柱思华年。</p>
<p>庄生晓梦迷蝴蝶，望帝春心托杜鹃。</p>
<p>沧海月明珠有泪，蓝田日暖玉生烟。</p>
<p>此情可待成追忆，只是当时已惘然。</p>
<h4 id="唐代李商隐锦瑟">——唐代·李商隐《锦瑟》</h4>
<h2 id="书愤-陆游">书愤 (陆游)</h2>
<p>早岁那知世事艰，中原北望气如山。</p>
<p>楼船夜雪瓜洲渡，铁马秋风大散关。</p>
<p>塞上长城空自许，镜中衰鬓已先斑。</p>
<p>出师一表真名世，千载谁堪伯仲间！——宋代·陆游《书愤》</p>
<h2 id="氓">氓</h2>
<p>氓之蚩蚩，抱布贸丝。</p>
<p>匪来贸丝，来即我谋。</p>
<p>送子涉淇，至于顿丘。</p>
<p>匪我愆期，子无良媒。</p>
<p>将子无怒，秋以为期。</p>
<p>乘彼垝垣，以望复关。</p>
<p>不见复关，泣涕涟涟。</p>
<p>既见复关，载笑载言。</p>
<p>尔卜尔筮，体无咎言。</p>
<p>以尔车来，以我贿迁。</p>
<p>(尔 一作：尓)桑之未落，其叶沃若。</p>
<p>于嗟鸠兮，无食桑葚！于嗟女兮，无与士耽！士之耽兮，犹可说也。</p>
<p>女之耽兮，不可说也。</p>
<p>桑之落矣，其黄而陨。</p>
<p>自我徂尔，三岁食贫。</p>
<p>淇水汤汤，渐车帷裳。</p>
<p>女也不爽，士贰其行。</p>
<p>士也罔极，二三其德。</p>
<p>三岁为妇，靡室劳矣。</p>
<p>夙兴夜寐，靡有朝矣。</p>
<p>言既遂矣，至于暴矣。</p>
<p>兄弟不知，咥其笑矣。</p>
<p>静言思之，躬自悼矣。</p>
<p>及尔偕老，老使我怨。</p>
<p>淇则有岸，隰则有泮。</p>
<p>总角之宴，言笑晏晏。</p>
<p>信誓旦旦，不思其反。</p>
<p>反是不思，亦已焉哉！——先秦·诗经·国风·卫风《氓》</p>
<h2 id="离骚节选-屈原">离骚(节选) (屈原)</h2>
<p>帝高阳之苗裔兮，朕皇考曰伯庸。</p>
<p>摄提贞于孟陬兮，惟庚寅吾以降。</p>
<p>皇览揆余初度兮，肇锡余以嘉名：名余曰正则兮，字余曰灵均。</p>
<p>纷吾既有此内美兮，又重之以修能。</p>
<p>扈江离与辟芷兮，纫秋兰以为佩。</p>
<p>汩余若将不及兮，恐年岁之不吾与。</p>
<p>朝搴阰之木兰兮，夕揽洲之宿莽。</p>
<p>日月忽其不淹兮，春与秋其代序。</p>
<p>惟草木之零落兮，恐美人之迟暮。</p>
<p>不抚壮而弃秽兮，何不改此度？乘骐骥以驰骋兮，来吾道夫先路！……
长太息以掩涕兮，哀民生之多艰。</p>
<p>余虽好修姱以鞿羁兮，謇朝谇而夕替。</p>
<p>既替余以蕙纕兮，又申之以揽茝。</p>
<p>亦余心之所善兮，虽九死其犹未悔。</p>
<p>怨灵修之浩荡兮，终不察夫民心。</p>
<p>众女嫉余之蛾眉兮，谣诼谓余以善淫。</p>
<p>固时俗之工巧兮，偭规矩而改错。</p>
<p>背绳墨以追曲兮，竞周容以为度。</p>
<p>忳郁邑余侘傺兮，吾独穷困乎此时也。</p>
<p>宁溘死以流亡兮，余不忍为此态也。</p>
<p>鸷鸟之不群兮，自前世而固然。</p>
<p>何方圜之能周兮，夫孰异道而相安？屈心而抑志兮，忍尤而攘诟。</p>
<p>伏清白以死直兮，固前圣之所厚。</p>
<p>悔相道之不察兮，延伫乎吾将反。</p>
<p>回朕车以复路兮，及行迷之未远。</p>
<p>步余马于兰皋兮，驰椒丘且焉止息。</p>
<p>进不入以离尤兮，退将复修吾初服。</p>
<p>制芰荷以为衣兮，集芙蓉以为裳。</p>
<p>不吾知其亦已兮，苟余情其信芳。</p>
<p>高余冠之岌岌兮，长余佩之陆离。</p>
<p>芳与泽其杂糅兮，唯昭质其犹未亏。</p>
<p>忽反顾以游目兮，将往观乎四荒。</p>
<p>佩缤纷其繁饰兮，芳菲菲其弥章。</p>
<p>民生各有所乐兮，余独好修以为常。</p>
<p>虽体解吾犹未变兮，岂余心之可惩？——先秦·屈原《离骚(节选)》</p>
<h2 id="孔雀东南飞并序">孔雀东南飞并序</h2>
<p>汉末建安中，庐江府小吏焦仲卿妻刘氏，为仲卿母所遣，自誓不嫁。</p>
<p>其家逼之，乃投水而死。</p>
<p>仲卿闻之，亦自缢于庭树。</p>
<p>时人伤之，为诗云尔。</p>
<p>孔雀东南飞，五里一徘徊。</p>
<p>“十三能织素，十四学裁衣。</p>
<p>十五弹箜篌，十六诵诗书。</p>
<p>十七为君妇，心中常苦悲。</p>
<p>君既为府吏，守节情不移。</p>
<p>贱妾留空房，相见常日稀。</p>
<p>鸡鸣入机织，夜夜不得息。</p>
<p>三日断五匹，大人故嫌迟。</p>
<p>非为织作迟，君家妇难为！妾不堪驱使，徒留无所施。</p>
<p>便可白公姥，及时相遣归。”</p>
<p>府吏得闻之，堂上启阿母：“儿已薄禄相，幸复得此妇。</p>
<p>结发同枕席，黄泉共为友。</p>
<p>共事二三年，始尔未为久。</p>
<p>女行无偏斜，何意致不厚。”</p>
<p>阿母谓府吏：“何乃太区区！此妇无礼节，举动自专由。</p>
<p>吾意久怀忿，汝岂得自由！东家有贤女，自名秦罗敷。</p>
<p>可怜体无比，阿母为汝求。</p>
<p>便可速遣之，遣去慎莫留！”　　府吏长跪告：“伏惟启阿母。</p>
<p>今若遣此妇，终老不复取！”　　阿母得闻之，槌床便大怒：“小子无所畏，何敢助妇语！吾已失恩义，会不相从许！”　　府吏默无声，再拜还入户。</p>
<p>举言谓新妇，哽咽不能语：“我自不驱卿，逼迫有阿母。</p>
<p>卿但暂还家，吾今且报府。</p>
<p>不久当归还，还必相迎取。</p>
<p>以此下心意，慎勿违吾语。”</p>
<p>新妇谓府吏：“勿复重纷纭。</p>
<p>往昔初阳岁，谢家来贵门。</p>
<p>奉事循公姥，进止敢自专？昼夜勤作息，伶俜萦苦辛。</p>
<p>谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。</p>
<p>人贱物亦鄙，不足迎后人，留待作遗施，于今无会因。</p>
<p>时时为安慰，久久莫相忘！”　　鸡鸣外欲曙，新妇起严妆。</p>
<p>著我绣夹裙，事事四五通。</p>
<p>足下蹑丝履，头上玳瑁光。</p>
<p>腰若流纨素，耳著明月珰。</p>
<p>指如削葱根，口如含朱丹。</p>
<p>纤纤作细步，精妙世无双。</p>
<p>上堂拜阿母，阿母怒不止。</p>
<p>“昔作女儿时，生小出野里。</p>
<p>本自无教训，兼愧贵家子。</p>
<p>受母钱帛多，不堪母驱使。</p>
<p>今日还家去，念母劳家里。”</p>
<p>却与小姑别，泪落连珠子。</p>
<p>“新妇初来时，小姑始扶床；今日被驱遣，小姑如我长。</p>
<p>勤心养公姥，好自相扶将。</p>
<p>初七及下九，嬉戏莫相忘。”</p>
<p>出门登车去，涕落百余行。</p>
<p>府吏马在前，新妇车在后。</p>
<p>隐隐何甸甸，俱会大道口。</p>
<p>下马入车中，低头共耳语：“誓不相隔卿，且暂还家去。</p>
<p>吾今且赴府，不久当还归。</p>
<p>誓天不相负！”　　新妇谓府吏：“感君区区怀！君既若见录，不久望君来。</p>
<p>君当作磐石，妾当作蒲苇。</p>
<p>蒲苇纫如丝，磐石无转移。</p>
<p>我有亲父兄，性行暴如雷，恐不任我意，逆以煎我怀。”</p>
<p>举手长劳劳，二情同依依 。</p>
<p>入门上家堂，进退无颜仪。</p>
<p>阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。</p>
<p>汝今何罪过，不迎而自归？”兰芝惭阿母：“儿实无罪过。”</p>
<p>阿母大悲摧。</p>
<p>还家十余日，县令遣媒来。</p>
<p>云有第三郎，窈窕世无双。</p>
<p>年始十八九，便言多令才。</p>
<p>阿母谓阿女：“汝可去应之。”</p>
<p>阿女含泪答：“兰芝初还时，府吏见丁宁，结誓不别离。</p>
<p>今日违情义，恐此事非奇。</p>
<p>自可断来信，徐徐更谓之。”</p>
<p>阿母白媒人：“贫贱有此女，始适还家门。</p>
<p>不堪吏人妇，岂合令郎君？幸可广问讯，不得便相许。”</p>
<p>媒人去数日，寻遣丞请还，说有兰家女，承籍有宦官。</p>
<p>云有第五郎，娇逸未有婚。</p>
<p>遣丞为媒人，主簿通语言。</p>
<p>直说太守家，有此令郎君，既欲结大义，故遣来贵门。</p>
<p>阿母谢媒人：“女子先有誓，老姥岂敢言！”　　阿兄得闻之，怅然心中烦。</p>
<p>举言谓阿妹：“作计何不量！先嫁得府吏，后嫁得郎君。</p>
<p>否泰如天地，足以荣汝身。</p>
<p>不嫁义郎体，其往欲何云？”　　兰芝仰头答：“理实如兄言。</p>
<p>谢家事夫婿，中道还兄门。</p>
<p>处分适兄意，那得自任专！虽与府吏要，渠会永无缘。</p>
<p>登即相许和，便可作婚姻。”</p>
<p>媒人下床去。</p>
<p>诺诺复尔尔。</p>
<p>还部白府君：“下官奉使命，言谈大有缘。”</p>
<p>府君得闻之，心中大欢喜。</p>
<p>视历复开书，便利此月内，六合正相应。</p>
<p>良吉三十日，今已二十七，卿可去成婚。</p>
<p>交语速装束，络绎如浮云。</p>
<p>青雀白鹄舫，四角龙子幡。</p>
<p>婀娜随风转，金车玉作轮。</p>
<p>踯躅青骢马，流苏金镂鞍。</p>
<p>赍钱三百万，皆用青丝穿。</p>
<p>杂彩三百匹，交广市鲑珍。</p>
<p>从人四五百，郁郁登郡门。</p>
<p>阿母谓阿女：“适得府君书，明日来迎汝。</p>
<p>何不作衣裳？莫令事不举！”　　阿女默无声，手巾掩口啼，泪落便如泻。</p>
<p>移我琉璃榻，出置前窗下。</p>
<p>左手持刀尺，右手执绫罗。</p>
<p>朝成绣夹裙，晚成单罗衫。</p>
<p>晻晻日欲暝，愁思出门啼。</p>
<p>府吏闻此变，因求假暂归。</p>
<p>未至二三里，摧藏马悲哀。</p>
<p>新妇识马声，蹑履相逢迎。</p>
<p>怅然遥相望，知是故人来。</p>
<p>举手拍马鞍，嗟叹使心伤：“自君别我后，人事不可量。</p>
<p>果不如先愿，又非君所详。</p>
<p>我有亲父母，逼迫兼弟兄。</p>
<p>以我应他人，君还何所望！”　　府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。</p>
<p>卿当日胜贵，吾独向黄泉！”　　新妇谓府吏：“何意出此言！同是被逼迫，君尔妾亦然。</p>
<p>黄泉下相见，勿违今日言！”执手分道去，各各还家门。</p>
<p>生人作死别，恨恨那可论？念与世间辞，千万不复全！　　府吏还家去，上堂拜阿母：“今日大风寒，寒风摧树木，严霜结庭兰。</p>
<p>儿今日冥冥，令母在后单。</p>
<p>故作不良计，勿复怨鬼神！命如南山石，四体康且直！”　　阿母得闻之，零泪应声落：“汝是大家子，仕宦于台阁。</p>
<p>慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。”</p>
<p>府吏再拜还，长叹空房中，作计乃尔立。</p>
<p>转头向户里，渐见愁煎迫。</p>
<p>其日牛马嘶，新妇入青庐。</p>
<p>奄奄黄昏后，寂寂人定初。</p>
<p>“我命绝今日，魂去尸长留！”揽裙脱丝履，举身赴清池。</p>
<p>府吏闻此事，心知长别离。</p>
<p>徘徊庭树下，自挂东南枝。</p>
<p>两家求合葬，合葬华山傍。</p>
<p>东西植松柏，左右种梧桐。</p>
<p>枝枝相覆盖，叶叶相交通。</p>
<p>中有双飞鸟，自名为鸳鸯。</p>
<p>仰头相向鸣，夜夜达五更。</p>
<p>行人驻足听，寡妇起彷徨。</p>
<p>多谢后世人，戒之慎勿忘。</p>
<h4 id="两汉佚名孔雀东南飞">——两汉·佚名《孔雀东南飞》</h4>
<h2 id="蜀道难-李白">蜀道难 (李白)</h2>
<p>噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。</p>
<p>西当太白有鸟道，可以横绝峨眉巅。</p>
<p>地崩山摧壮士死，然后天梯石栈相钩连。</p>
<p>上有六龙回日之高标，下有冲波逆折之回川。</p>
<p>黄鹤之飞尚不得过，猿猱欲度愁攀援。</p>
<p>青泥何盘盘，百步九折萦岩峦。</p>
<p>扪参历井仰胁息，以手抚膺坐长叹。</p>
<p>问君西游何时还？畏途巉岩不可攀。</p>
<p>但见悲鸟号古木，雄飞雌从绕林间。</p>
<p>又闻子规啼夜月，愁空山。</p>
<p>蜀道之难，难于上青天，使人听此凋朱颜！连峰去天不盈尺，枯松倒挂倚绝壁。</p>
<p>飞湍瀑流争喧豗，砯崖转石万壑雷。</p>
<p>其险也如此，嗟尔远道之人胡为乎来哉！(也如此
一作：也若此)剑阁峥嵘而崔嵬，一夫当关，万夫莫开。</p>
<p>所守或匪亲，化为狼与豺。</p>
<p>朝避猛虎，夕避长蛇，磨牙吮血，杀人如麻。</p>
<p>锦城虽云乐，不如早还家。</p>
<p>蜀道之难，难于上青天，侧身西望长咨嗟！——唐代·李白《蜀道难》</p>
<h2 id="蜀相-杜甫">蜀相 (杜甫)</h2>
<p>丞相祠堂何处寻？锦官城外柏森森。</p>
<p>映阶碧草自春色，隔叶黄鹂空好音。</p>
<p>三顾频烦天下计，两朝开济老臣心。</p>
<p>出师未捷身先死，长使英雄泪满襟。</p>
<h4 id="唐代杜甫蜀相">——唐代·杜甫《蜀相》</h4>
<h2 id="望海潮东南形胜-柳永">望海潮·东南形胜 (柳永)</h2>
<p>东南形胜，三吴都会，钱塘自古繁华。</p>
<p>烟柳画桥，风帘翠幕，参差十万人家。</p>
<p>云树绕堤沙，怒涛卷霜雪，天堑无涯。</p>
<p>市列珠玑，户盈罗绮，竞豪奢。</p>
<p>(三吴 一作：江吴)重湖叠巘清嘉，有三秋桂子，十里荷花。</p>
<p>羌管弄晴，菱歌泛夜，嬉嬉钓叟莲娃。</p>
<p>千骑拥高牙，乘醉听箫鼓，吟赏烟霞。</p>
<p>异日图将好景，归去凤池夸。</p>
<h4 id="宋代柳永望海潮东南形胜">——宋代·柳永《望海潮·东南形胜》</h4>
<h2 id="扬州慢淮左名都-姜夔">扬州慢·淮左名都 (姜夔)</h2>
<p>淳熙丙申至日，予过维扬。</p>
<p>夜雪初霁，荠麦弥望。</p>
<p>入其城，则四顾萧条，寒水自碧，暮色渐起，戍角悲吟。</p>
<p>予怀怆然，感慨今昔，因自度此曲。</p>
<p>千岩老人以为有《黍离》之悲也。</p>
<p>淮左名都，竹西佳处，解鞍少驻初程。</p>
<p>过春风十里，尽荠麦青青。</p>
<p>自胡马窥江去后，废池乔木，犹厌言兵。</p>
<p>渐黄昏，清角吹寒，都在空城。</p>
<p>杜郎俊赏，算而今，重到须惊。</p>
<p>纵豆蔻词工，青楼梦好，难赋深情。</p>
<p>二十四桥仍在，波心荡，冷月无声。</p>
<p>念桥边红药，年年知为谁生？——宋代·姜夔《扬州慢·淮左名都》</p>
<h2 id="陈情表-李密">陈情表 (李密)</h2>
<p>臣密言：臣以险衅，夙遭闵凶。</p>
<p>生孩六月，慈父见背；行年四岁，舅夺母志。</p>
<p>祖母刘愍臣孤弱，躬亲抚养。</p>
<p>臣少多疾病，九岁不行，零丁孤苦，至于成立。</p>
<p>既无伯叔，终鲜兄弟，门衰祚薄，晚有儿息。</p>
<p>外无期功强近之亲，内无应门五尺之僮，茕茕孑立，形影相吊。</p>
<p>而刘夙婴疾病，常在床蓐，臣侍汤药，未曾废离。</p>
<p>(愍 一作：悯；孑立 一作：独立)　　逮奉圣朝，沐浴清化。</p>
<p>前太守臣逵察臣孝廉；后刺史臣荣举臣秀才。</p>
<p>臣以供养无主，辞不赴命。</p>
<p>诏书特下，拜臣郎中，寻蒙国恩，除臣洗马。</p>
<p>猥以微贱，当侍东宫，非臣陨首所能上报。</p>
<p>臣具以表闻，辞不就职。</p>
<p>诏书切峻，责臣逋慢；郡县逼迫，催臣上道；州司临门，急于星火。</p>
<p>臣欲奉诏奔驰，则刘病日笃，欲苟顺私情，则告诉不许：臣之进退，实为狼狈。</p>
<p>伏惟圣朝以孝治天下，凡在故老，犹蒙矜育，况臣孤苦，特为尤甚。</p>
<p>且臣少仕伪朝，历职郎署，本图宦达，不矜名节。</p>
<p>今臣亡国贱俘，至微至陋，过蒙拔擢，宠命优渥，岂敢盘桓，有所希冀。</p>
<p>但以刘日薄西山，气息奄奄，人命危浅，朝不虑夕。</p>
<p>臣无祖母，无以至今日，祖母无臣，无以终余年。</p>
<p>母、孙二人，更相为命，是以区区不能废远。</p>
<p>臣密今年四十有四，祖母今年九十有六，是臣尽节于陛下之日长，报养刘之日短也。</p>
<p>乌鸟私情，愿乞终养。</p>
<p>臣之辛苦，非独蜀之人士及二州牧伯所见明知，皇天后土实所共鉴。</p>
<p>愿陛下矜愍愚诚，听臣微志，庶刘侥幸，保卒余年。</p>
<p>臣生当陨首，死当结草。</p>
<p>臣不胜犬马怖惧之情，谨拜表以闻。</p>
<p>(矜愍 一作：矜悯)——魏晋·西晋·李密《陈情表》</p>
<h2 id="项脊轩志-归有光">项脊轩志 (归有光)</h2>
<p>项脊轩，旧南阁子也。</p>
<p>室仅方丈，可容一人居。</p>
<p>百年老屋，尘泥渗漉，雨泽下注；每移案，顾视无可置者。</p>
<p>又北向，不能得日，日过午已昏。</p>
<p>余稍为修葺，使不上漏。</p>
<p>前辟四窗，垣墙周庭，以当南日，日影反照，室始洞然。</p>
<p>又杂植兰桂竹木于庭，旧时栏楯，亦遂增胜。</p>
<p>借书满架，偃仰啸歌，冥然兀坐，万籁有声；而庭阶寂寂，小鸟时来啄食，人至不去。</p>
<p>三五之夜，明月半墙，桂影斑驳，风移影动，珊珊可爱。</p>
<p>(借书 一作：积书；阶寂寂
一作：堦寂寂)　　然余居于此，多可喜，亦多可悲。</p>
<p>先是庭中通南北为一。</p>
<p>迨诸父异爨，内外多置小门墙，往往而是，东犬西吠，客逾庖而宴，鸡栖于厅。</p>
<p>庭中始为篱，已为墙，凡再变矣。</p>
<p>家有老妪，尝居于此。</p>
<p>妪，先大母婢也，乳二世，先妣抚之甚厚。</p>
<p>室西连于中闺，先妣尝一至。</p>
<p>妪每谓余曰：“某所，而母立于兹。”</p>
<p>妪又曰：“汝姊在吾怀，呱呱而泣；娘以指叩门扉曰：’儿寒乎？欲食乎？’吾从板外相为应答。”</p>
<p>语未毕，余泣，妪亦泣。</p>
<p>余自束发读书轩中，一日，大母过余曰：“吾儿，久不见若影，何竟日默默在此，大类女郎也？”比去，以手阖门，自语曰：“吾家读书久不效，儿之成，则可待乎！”顷之，持一象笏至，曰：“此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。</p>
<p>轩东故尝为厨，人往，从轩前过。</p>
<p>余扃牖而居，久之，能以足音辨人。</p>
<p>轩凡四遭火，得不焚，殆有神护者。</p>
<p>项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。</p>
<p>方二人之昧昧于一隅也，世何足以知之，余区区处败屋中，方扬眉、瞬目，谓有奇景。</p>
<p>人知之者，其谓与坎井之蛙何异？”　　余既为此志，后五年，吾妻来归，时至轩中，从余问古事，或凭几学书。</p>
<p>吾妻归宁，述诸小妹语曰：“闻姊家有阁子，且何谓阁子也？”其后六年，吾妻死，室坏不修。</p>
<p>其后二年，余久卧病无聊，乃使人复葺南阁子，其制稍异于前。</p>
<p>然自后余多在外，不常居。</p>
<p>庭有枇杷树，吾妻死之年所手植也，今已亭亭如盖矣。</p>
<h4 id="明代归有光项脊轩志">——明代·归有光《项脊轩志》</h4>
<h2 id="兰亭集序-王羲之">兰亭集序 (王羲之)</h2>
<p>永和九年，岁在癸丑，暮春之初，会于会稽山阴之兰亭，修禊事也。</p>
<p>群贤毕至，少长咸集。</p>
<p>此地有崇山峻岭，茂林修竹；又有清流激湍，映带左右，引以为流觞曲水，列坐其次。</p>
<p>虽无丝竹管弦之盛，一觞一咏，亦足以畅叙幽情。</p>
<p>是日也，天朗气清，惠风和畅。</p>
<p>仰观宇宙之大，俯察品类之盛，所以游目骋怀，足以极视听之娱，信可乐也。</p>
<p>夫人之相与，俯仰一世，或取诸怀抱，悟言一室之内；或因寄所托，放浪形骸之外。</p>
<p>虽趣舍万殊，静躁不同，当其欣于所遇，暂得于己，快然自足，不知老之将至。</p>
<p>及其所之既倦，情随事迁，感慨系之矣。</p>
<p>向之所欣，俯仰之间，已为陈迹，犹不能不以之兴怀。</p>
<p>况修短随化，终期于尽。</p>
<p>古人云：“死生亦大矣。”</p>
<p>岂不痛哉！(趣
一作：曲)　　每览昔人兴感之由，若合一契，未尝不临文嗟悼，不能喻之于怀。</p>
<p>固知一死生为虚诞，齐彭殇为妄作。</p>
<p>后之视今，亦犹今之视昔。</p>
<p>悲夫！故列叙时人，录其所述，虽世殊事异，所以兴怀，其致一也。</p>
<p>后之览者，亦将有感于斯文。</p>
<h4 id="魏晋王羲之兰亭集序">——魏晋·王羲之《兰亭集序》</h4>
<h2 id="归去来兮辞并序-陶渊明">归去来兮辞并序 (陶渊明)</h2>
<p>余家贫，耕植不足以自给。</p>
<p>幼稚盈室，瓶无储粟，生生所资，未见其术。</p>
<p>亲故多劝余为长吏，脱然有怀，求之靡途。</p>
<p>会有四方之事，诸侯以惠爱为德，家叔以余贫苦，遂见用于小邑。</p>
<p>于时风波未静，心惮远役，彭泽去家百里，公田之利，足以为酒。</p>
<p>故便求之。</p>
<p>及少日，眷然有归欤之情。</p>
<p>何则？质性自然，非矫厉所得。</p>
<p>饥冻虽切，违己交病。</p>
<p>尝从人事，皆口腹自役。</p>
<p>于是怅然慷慨，深愧平生之志。</p>
<p>犹望一稔，当敛裳宵逝。</p>
<p>寻程氏妹丧于武昌，情在骏奔，自免去职。</p>
<p>仲秋至冬，在官八十余日。</p>
<p>因事顺心，命篇曰《归去来兮》。</p>
<p>乙巳岁十一月也。</p>
<p>归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。</p>
<p>实迷途其未远，觉今是而昨非。</p>
<p>舟遥遥以轻飏，风飘飘而吹衣。</p>
<p>问征夫以前路，恨晨光之熹微。</p>
<p>乃瞻衡宇，载欣载奔。</p>
<p>僮仆欢迎，稚子候门。</p>
<p>三径就荒，松菊犹存。</p>
<p>携幼入室，有酒盈樽。</p>
<p>引壶觞以自酌，眄庭柯以怡颜。</p>
<p>倚南窗以寄傲，审容膝之易安。</p>
<p>园日涉以成趣，门虽设而常关。</p>
<p>策扶老以流憩，时矫首而遐观。</p>
<p>云无心以出岫，鸟倦飞而知还。</p>
<p>景翳翳以将入，抚孤松而盘桓。</p>
<p>归去来兮，请息交以绝游。</p>
<p>世与我而相违，复驾言兮焉求？悦亲戚之情话，乐琴书以消忧。</p>
<p>农人告余以春及，将有事于西畴。</p>
<p>或命巾车，或棹孤舟。</p>
<p>既窈窕以寻壑，亦崎岖而经丘。</p>
<p>木欣欣以向荣，泉涓涓而始流。</p>
<p>善万物之得时，感吾生之行休。</p>
<p>已矣乎！寓形宇内复几时？曷不委心任去留？胡为乎遑遑欲何之？富贵非吾愿，帝乡不可期。</p>
<p>怀良辰以孤往，或植杖而耘耔。</p>
<p>登东皋以舒啸，临清流而赋诗。</p>
<p>聊乘化以归尽，乐夫天命复奚疑！——魏晋·陶渊明《归去来兮辞》</p>
<h2 id="种树郭橐驼传-柳宗元">种树郭橐驼传 (柳宗元)</h2>
<p>郭橐驼，不知始何名。</p>
<p>病偻，隆然伏行，有类橐驼者，故乡人号之“驼”。</p>
<p>驼闻之曰：“甚善。</p>
<p>名我固当。”</p>
<p>因舍其名，亦自谓“橐驼”云。</p>
<p>其乡曰丰乐乡，在长安西。</p>
<p>驼业种树，凡长安豪富人为观游及卖果者，皆争迎取养。</p>
<p>视驼所种树，或移徙，无不活；且硕茂，早实以蕃。</p>
<p>他植者虽窥伺效慕，莫能如也。</p>
<p>(豪富人
一作：豪家富人)　　有问之，对曰：“橐驼非能使木寿且孳也，能顺木之天，以致其性焉尔。</p>
<p>凡植木之性，其本欲舒，其培欲平，其土欲故，其筑欲密。</p>
<p>既然已，勿动勿虑，去不复顾。</p>
<p>其莳也若子，其置也若弃，则其天者全而其性得矣。</p>
<p>故吾不害其长而已，非有能硕茂之也；不抑耗其实而已，非有能早而蕃之也。</p>
<p>他植者则不然，根拳而土易，其培之也，若不过焉则不及。</p>
<p>苟有能反是者，则又爱之太恩，忧之太勤。</p>
<p>旦视而暮抚，已去而复顾。</p>
<p>甚者，爪其肤以验其生枯，摇其本以观其疏密，而木之性日以离矣。</p>
<p>虽曰爱之，其实害之；虽曰忧之，其实仇之；故不我若也。</p>
<p>吾又何能为哉？”　　问者曰：“以子之道，移之官理，可乎？”驼曰：“我知种树而已，理，非吾业也。</p>
<p>然吾居乡，见长人者好烦其令，若甚怜焉，而卒以祸。</p>
<p>旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。’</p>
<p>鸣鼓而聚之，击木而召之。</p>
<p>吾小人辍飧饔以劳吏者，且不得暇，又何以蕃吾生而安吾性耶？故病且怠。</p>
<p>若是，则与吾业者其亦有类乎？”(理
一作：官理)　　问者曰：“嘻，不亦善夫！吾问养树，得养人术。”</p>
<p>传其事以为官戒也。</p>
<h4 id="唐代柳宗元种树郭橐驼传">——唐代·柳宗元《种树郭橐驼传》</h4>
<h2 id="石钟山记-苏轼">石钟山记 (苏轼)</h2>
<p>《水经》云：“彭蠡之口有石钟山焉。”</p>
<p>郦元以为下临深潭，微风鼓浪，水石相搏，声如洪钟。</p>
<p>是说也，人常疑之。</p>
<p>今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。</p>
<p>自以为得之矣。</p>
<p>然是说也，余尤疑之。</p>
<p>石之铿然有声者，所在皆是也，而此独以钟名，何哉？　　元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。</p>
<p>寺僧使小童持斧，于乱石间择其一二扣之，硿硿焉。</p>
<p>余固笑而不信也。</p>
<p>至暮夜月明，独与迈乘小舟，至绝壁下。</p>
<p>大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。</p>
<p>余方心动欲还，而大声发于水上，噌吰如钟鼓不绝。</p>
<p>舟人大恐。</p>
<p>徐而察之，则山下皆石穴罅，不知其浅深，微波入焉，涵澹澎湃而为此也。</p>
<p>舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。</p>
<p>因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。</p>
<p>古之人不余欺也！”(千尺
一作：千仞)　　事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。</p>
<p>此世所以不传也。</p>
<p>而陋者乃以斧斤考击而求之，自以为得其实。</p>
<p>余是以记之，盖叹郦元之简，而笑李渤之陋也。</p>
<h4 id="宋代苏轼石钟山记">——宋代·苏轼《石钟山记》</h4>
<h2 id="拟行路难其四-鲍照">拟行路难·其四 (鲍照)</h2>
<p>泻水置平地，各自东西南北流。</p>
<p>人生亦有命，安能行叹复坐愁？酌酒以自宽，举杯断绝歌路难。</p>
<p>心非木石岂无感，吞声踯躅不敢言。</p>
<h4 id="南北朝鲍照拟行路难其四">——南北朝·鲍照《拟行路难·其四》</h4>
<h2 id="客至-杜甫">客至 (杜甫)</h2>
<p>舍南舍北皆春水，但见群鸥日日来。</p>
<p>花径不曾缘客扫，蓬门今始为君开。</p>
<p>盘飧市远无兼味，樽酒家贫只旧醅。</p>
<p>肯与邻翁相对饮，隔篱呼取尽余杯。</p>
<h4 id="唐代杜甫客至">——唐代·杜甫《客至》</h4>
<h2 id="登快阁-黄庭坚">登快阁 (黄庭坚)</h2>
<p>痴儿了却公家事，快阁东西倚晚晴。</p>
<p>落木千山天远大，澄江一道月分明。</p>
<p>朱弦已为佳人绝，青眼聊因美酒横。</p>
<p>万里归船弄长笛，此心吾与白鸥盟。</p>
<h4 id="宋代黄庭坚登快阁">——宋代·黄庭坚《登快阁》</h4>
<h2 id="临安春雨初霁-陆游">临安春雨初霁 (陆游)</h2>
<p>世味年来薄似纱，谁令骑马客京华。</p>
<p>小楼一夜听春雨，深巷明朝卖杏花。</p>
<p>矮纸斜行闲作草，晴窗细乳戏分茶。</p>
<p>素衣莫起风尘叹，犹及清明可到家。</p>
<h4 id="宋代陆游临安春雨初霁">——宋代·陆游《临安春雨初霁》</h4>
<h2 id="长恨歌-白居易">长恨歌 (白居易)</h2>
<p>汉皇重色思倾国，御宇多年求不得。</p>
<p>杨家有女初长成，养在深闺人未识。</p>
<p>天生丽质难自弃，一朝选在君王侧。</p>
<p>回眸一笑百媚生，六宫粉黛无颜色。</p>
<p>春寒赐浴华清池，温泉水滑洗凝脂。</p>
<p>侍儿扶起娇无力，始是新承恩泽时。</p>
<p>云鬓花颜金步摇，芙蓉帐暖度春宵。</p>
<p>春宵苦短日高起，从此君王不早朝。</p>
<p>承欢侍宴无闲暇，春从春游夜专夜。</p>
<p>后宫佳丽三千人，三千宠爱在一身。</p>
<p>金屋妆成娇侍夜，玉楼宴罢醉和春。</p>
<p>姊妹弟兄皆列土，可怜光彩生门户。</p>
<p>遂令天下父母心，不重生男重生女。</p>
<p>骊宫高处入青云，仙乐风飘处处闻。</p>
<p>缓歌慢舞凝丝竹，尽日君王看不足。</p>
<p>渔阳鼙鼓动地来，惊破霓裳羽衣曲。</p>
<p>九重城阙烟尘生，千乘万骑西南行。</p>
<p>翠华摇摇行复止，西出都门百余里。</p>
<p>六军不发无奈何，宛转蛾眉马前死。</p>
<p>花钿委地无人收，翠翘金雀玉搔头。</p>
<p>君王掩面救不得，回看血泪相和流。</p>
<p>黄埃散漫风萧索，云栈萦纡登剑阁。</p>
<p>峨嵋山下少人行，旌旗无光日色薄。</p>
<p>蜀江水碧蜀山青，圣主朝朝暮暮情。</p>
<p>行宫见月伤心色，夜雨闻铃肠断声。</p>
<p>天旋地转回龙驭，到此踌躇不能去。</p>
<p>(地转 一作：日转)马嵬坡下泥土中，不见玉颜空死处。</p>
<p>君臣相顾尽沾衣，东望都门信马归。</p>
<p>归来池苑皆依旧，太液芙蓉未央柳。</p>
<p>芙蓉如面柳如眉，对此如何不泪垂？春风桃李花开日，秋雨梧桐叶落时。</p>
<p>(花开日 一作：花开夜)西宫南内多秋草，落叶满阶红不扫。</p>
<p>(南内 一作：南苑)梨园弟子白发新，椒房阿监青娥老。</p>
<p>夕殿萤飞思悄然，孤灯挑尽未成眠。</p>
<p>迟迟钟鼓初长夜，耿耿星河欲曙天。</p>
<p>鸳鸯瓦冷霜华重，翡翠衾寒谁与共？悠悠生死别经年，魂魄不曾来入梦。</p>
<p>临邛道士鸿都客，能以精诚致魂魄。</p>
<p>为感君王辗转思，遂教方士殷勤觅。</p>
<p>排空驭气奔如电，升天入地求之遍。</p>
<p>上穷碧落下黄泉，两处茫茫皆不见。</p>
<p>忽闻海上有仙山，山在虚无缥缈间。</p>
<p>楼阁玲珑五云起，其中绰约多仙子。</p>
<p>中有一人字太真，雪肤花貌参差是。</p>
<p>金阙西厢叩玉扃，转教小玉报双成。</p>
<p>闻道汉家天子使，九华帐里梦魂惊。</p>
<p>揽衣推枕起徘徊，珠箔银屏迤逦开。</p>
<p>云鬓半偏新睡觉，花冠不整下堂来。</p>
<p>(云鬓 一作：云髻)风吹仙袂飘飖举，犹似霓裳羽衣舞。</p>
<p>(飘飖 一作：飘飘)玉容寂寞泪阑干，梨花一枝春带雨。</p>
<p>(阑 通：栏)含情凝睇谢君王，一别音容两渺茫。</p>
<p>昭阳殿里恩爱绝，蓬莱宫中日月长。</p>
<p>回头下望人寰处，不见长安见尘雾。</p>
<p>惟将旧物表深情，钿合金钗寄将去。</p>
<p>钗留一股合一扇，钗擘黄金合分钿。</p>
<p>但令心似金钿坚，天上人间会相见。</p>
<p>(但令 一作：但教)临别殷勤重寄词，词中有誓两心知。</p>
<p>七月七日长生殿，夜半无人私语时。</p>
<p>在天愿作比翼鸟，在地愿为连理枝。</p>
<p>天长地久有时尽，此恨绵绵无绝期。</p>
<h4 id="唐代白居易长恨歌">——唐代·白居易《长恨歌》</h4>
<h2 id="湘夫人-屈原">湘夫人 (屈原)</h2>
<p>帝子降兮北渚，目眇眇兮愁予。</p>
<p>袅袅兮秋风，洞庭波兮木叶下。</p>
<p>(袅袅 一作：嫋嫋)登白薠兮骋望，与佳期兮夕张。</p>
<p>鸟何萃兮蘋中，罾何为兮木上？沅有芷兮澧有兰，思公子兮未敢言。</p>
<p>(芷兮 一作：茝兮)荒忽兮远望，观流水兮潺湲。</p>
<p>麋何食兮庭中？蛟何为兮水裔？朝驰余马兮江皋，夕济兮西澨。</p>
<p>闻佳人兮召予，将腾驾兮偕逝。</p>
<p>筑室兮水中，葺之兮荷盖。</p>
<p>荪壁兮紫坛，播芳椒兮成堂。</p>
<p>桂栋兮兰橑，辛夷楣兮药房。</p>
<p>罔薜荔兮为帷，擗蕙櫋兮既张。</p>
<p>白玉兮为镇，疏石兰兮为芳。</p>
<p>芷葺兮荷屋，缭之兮杜衡。</p>
<p>合百草兮实庭，建芳馨兮庑门。</p>
<p>九嶷缤兮并迎，灵之来兮如云。</p>
<p>捐余袂兮江中，遗余褋兮澧浦。</p>
<p>搴汀洲兮杜若，将以遗兮远者。</p>
<p>时不可兮骤得，聊逍遥兮容与。</p>
<h4 id="先秦屈原九歌湘夫人">——先秦·屈原《九歌·湘夫人》</h4>
<h2 id="咏怀八十二首其一-阮籍">咏怀八十二首·其一 (阮籍)</h2>
<p>夜中不能寐，起坐弹鸣琴。</p>
<p>薄帷鉴明月，清风吹我襟。</p>
<p>孤鸿号外野，翔鸟鸣北林。</p>
<p>徘徊将何见？忧思独伤心。</p>
<h4 id="魏晋阮籍咏怀八十二首其一">——魏晋·阮籍《咏怀八十二首·其一》</h4>
<h2 id="杂诗十二首其二-陶渊明">杂诗十二首·其二 (陶渊明)</h2>
<p>白日沦西河，素月出东岭。</p>
<p>(西河 一作：西阿)遥遥万里晖，荡荡空中景。</p>
<p>(晖 一作：辉)风来入房户，夜中枕席冷。</p>
<p>气变悟时易，不眠知夕永。</p>
<p>欲言无予和，挥杯劝孤影。</p>
<p>日月掷人去，有志不获骋。</p>
<p>念此怀悲凄，终晓不能静。</p>
<h4 id="魏晋陶渊明杂诗十二首其二">——魏晋·陶渊明《杂诗十二首·其二》</h4>
<h2 id="越中览古-李白">越中览古 (李白)</h2>
<p>越王勾践破吴归，义士还家尽锦衣。</p>
<p>(义士 一作：战士)宫女如花满春殿，只今惟有鹧鸪飞。</p>
<h4 id="唐代李白越中览古">——唐代·李白《越中览古》</h4>
<h2 id="一剪梅红藕香残玉簟秋-李清照">一剪梅·红藕香残玉簟秋 (李清照)</h2>
<p>红藕香残玉簟秋。</p>
<p>轻解罗裳，独上兰舟。</p>
<p>云中谁寄锦书来？雁字回时，月满西楼。</p>
<p>花自飘零水自流。</p>
<p>一种相思，两处闲愁。</p>
<p>此情无计可消除，才下眉头，却上心头。</p>
<h4
id="宋代李清照一剪梅红藕香残玉簟秋">——宋代·李清照《一剪梅·红藕香残玉簟秋》</h4>
<h2 id="今别离其一-黄遵宪">今别离·其一 (黄遵宪)</h2>
<p>别肠转如轮，一刻既万周。</p>
<p>眼见双轮驰，益增中心忧。</p>
<p>古亦有山川，古亦有车舟。</p>
<p>车舟载离别，行止犹自由。</p>
<p>今日舟与车，并力生离愁。</p>
<p>明知须臾景，不许稍绸缪。</p>
<p>钟声一及时，顷刻不少留。</p>
<p>虽有万钧柁，动如绕指柔；岂无打头风，亦不畏石尤。</p>
<p>送者未及返，君在天尽头。</p>
<p>望影倏不见，烟波杳悠悠。</p>
<p>去矣一何速，归定留滞不？所愿君归时，快乘轻气球。</p>
<h4 id="清代黄遵宪今别离其一">——清代·黄遵宪《今别离·其一》</h4>
<h2 id="夜归鹿门山歌-孟浩然">夜归鹿门山歌 (孟浩然)</h2>
<p>山寺钟鸣昼已昏，渔梁渡头争渡喧。</p>
<p>人随沙岸向江村，余亦乘舟归鹿门。</p>
<p>鹿门月照开烟树，忽到庞公栖隐处。</p>
<p>岩扉松径长寂寥，惟有幽人自来去。</p>
<h4 id="唐代孟浩然夜归鹿门山歌">——唐代·孟浩然《夜归鹿门山歌》</h4>
<h2 id="登岳阳楼-杜甫-1">登岳阳楼 (杜甫)</h2>
<p>昔闻洞庭水，今上岳阳楼。</p>
<p>吴楚东南坼，乾坤日夜浮。</p>
<p>亲朋无一字，老病有孤舟。</p>
<p>戎马关山北，凭轩涕泗流。</p>
<h4 id="唐代杜甫登岳阳楼-1">——唐代·杜甫《登岳阳楼》</h4>
<h2 id="菩萨蛮其二-韦庄">菩萨蛮·其二 (韦庄)</h2>
<p>人人尽说江南好，游人只合江南老。</p>
<p>春水碧于天，画船听雨眠。</p>
<p>垆边人似月，皓腕凝霜雪。</p>
<p>未老莫还乡，还乡须断肠。</p>
<h4
id="唐代韦庄菩萨蛮人人尽说江南好">——唐代·韦庄《菩萨蛮·人人尽说江南好》</h4>
<h2 id="积雨辋川庄作-王维">积雨辋川庄作 (王维)</h2>
<p>积雨空林烟火迟，蒸藜炊黍饷东菑。</p>
<p>漠漠水田飞白鹭，阴阴夏木啭黄鹂。</p>
<p>山中习静观朝槿，松下清斋折露葵。</p>
<p>野老与人争席罢，海鸥何事更相疑。</p>
<h4 id="唐代王维积雨辋川庄作">——唐代·王维《积雨辋川庄作》</h4>
<h2 id="旅夜书怀-杜甫">旅夜书怀 (杜甫)</h2>
<p>细草微风岸，危樯独夜舟。</p>
<p>星垂平野阔，月涌大江流。</p>
<p>名岂文章著，官应老病休。</p>
<p>飘飘何所似，天地一沙鸥。</p>
<h4 id="唐代杜甫旅夜书怀">——唐代·杜甫《旅夜书怀》</h4>
<h2 id="新城道中其一-苏轼">新城道中·其一 (苏轼)</h2>
<p>东风知我欲山行，吹断檐间积雨声。</p>
<p>岭上晴云披絮帽，树头初日挂铜钲。</p>
<p>野桃含笑竹篱短，溪柳自摇沙水清。</p>
<p>西崦人家应最乐，煮芹烧笋饷春耕。</p>
<h4 id="宋代苏轼新城道中其一">——宋代·苏轼《新城道中·其一》</h4>
<h2 id="阁夜-杜甫">阁夜 (杜甫)</h2>
<p>岁暮阴阳催短景，天涯霜雪霁寒宵。</p>
<p>五更鼓角声悲壮，三峡星河影动摇。</p>
<p>野哭千家闻战伐，夷歌数处起渔樵。</p>
<p>(千家 一作：几家)卧龙跃马终黄土，人事音书漫寂寥。</p>
<p>(音书 一作：依依)——唐代·杜甫《阁夜》</p>
<h2 id="苏幕遮燎沉香-周邦彦">苏幕遮·燎沉香 (周邦彦)</h2>
<p>燎沉香，消溽暑。</p>
<p>鸟雀呼晴，侵晓窥檐语。</p>
<p>叶上初阳干宿雨，水面清圆，一一风荷举。</p>
<p>故乡遥，何日去？家住吴门，久作长安旅。</p>
<p>五月渔郎相忆否？小楫轻舟，梦入芙蓉浦。</p>
<h4 id="宋代周邦彦苏幕遮燎沉香">——宋代·周邦彦《苏幕遮·燎沉香》</h4>
<h2 id="国殇-屈原">国殇 (屈原)</h2>
<p>操吴戈兮被犀甲，车错毂兮短兵接。</p>
<p>旌蔽日兮敌若云，矢交坠兮士争先。</p>
<p>凌余阵兮躐余行，左骖殪兮右刃伤。</p>
<p>霾两轮兮絷四马，援玉枹兮击鸣鼓。</p>
<p>天时怼兮威灵怒，严杀尽兮弃原野。</p>
<p>(怼 一作：坠；野 同：壄)出不入兮往不反，平原忽兮路超远。</p>
<p>带长剑兮挟秦弓，首身离兮心不惩。</p>
<p>诚既勇兮又以武，终刚强兮不可凌。</p>
<p>身既死兮神以灵，子魂魄兮为鬼雄！(子魂魄兮
一作：魂魄毅兮)——先秦·屈原《九歌·国殇》</p>
<h2 id="登柳州城楼寄漳汀封连四州">登柳州城楼寄漳汀封连四州</h2>
<p>城上高楼接大荒，海天愁思正茫茫。</p>
<p>惊风乱飐芙蓉水，密雨斜侵薜荔墙。</p>
<p>岭树重遮千里目，江流曲似九回肠。</p>
<p>共来百越文身地，犹自音书滞一乡。</p>
<h4
id="唐代柳宗元登柳州城楼寄漳汀封连四州">——唐代·柳宗元《登柳州城楼寄漳汀封连四州》</h4>
<h2 id="菩萨蛮小山重叠金明灭-温庭筠">菩萨蛮·小山重叠金明灭 (温庭筠)</h2>
<p>小山重叠金明灭，鬓云欲度香腮雪。</p>
<p>懒起画蛾眉，弄妆梳洗迟。</p>
<p>照花前后镜，花面交相映。</p>
<p>新帖绣罗襦，双双金鹧鸪。</p>
<p>(帖 一作：贴)——唐代·温庭筠《菩萨蛮·小山重叠金明灭》</p>
<h2 id="般涉调哨遍-睢景臣">般涉调·哨遍 (睢景臣)</h2>
<p>【哨遍】社长排门告示，但有的差使无推故。</p>
<p>这差使不寻俗，一壁厢纳草也根，一边又要差夫，索应付。</p>
<p>又是言车驾，都说是銮舆，今日还乡故。</p>
<p>王乡老执定瓦台盘，赵忙郎抱着酒葫芦。</p>
<p>新刷来的头巾，恰糨来的绸衫，畅好是妆幺大户。</p>
<p>　　【耍孩儿】瞎王留引定火乔男女，胡踢蹬吹笛擂鼓。</p>
<p>见一颩人马到庄门，匹头里几面旗舒：一面旗白胡阑套住个迎霜兔，一面旗红曲连打着个毕月乌，一面旗鸡学舞，一面旗狗生双翅，一面旗蛇缠葫芦。</p>
<p>　　【五煞】红漆了叉，银铮了斧，甜瓜苦瓜黄金镀。</p>
<p>明晃晃马镫枪尖上挑，白雪雪鹅毛扇上铺。</p>
<p>这些个乔人物，拿着些不曾见的器仗，穿着些大作怪的衣服。</p>
<p>　　【四煞】辕条上都是马，套顶上不见驴。</p>
<p>黄罗伞柄天生曲。</p>
<p>车前八个天曹判，车后若干递送夫。</p>
<p>更几个多娇女，一般穿着，一样妆梳。</p>
<p>　　【三煞】那大汉下的车，众人施礼数，那大汉觑得人如无物。</p>
<p>众乡老展脚舒腰拜，那大汉挪身着手扶。</p>
<p>猛可里抬头觑。</p>
<p>觑多时认得，险气破我胸脯！　　【二煞】你身须姓刘，你妻须姓吕，把你两家儿根脚从头数。</p>
<p>你本身做亭长耽几盏酒，你丈人教村学读几卷书。</p>
<p>曾在俺庄东住，也曾与我喂牛切草，拽坝扶锄。</p>
<p>　　【一煞】春采了桑，冬借了俺粟，零支了米麦无重数。</p>
<p>换田契强秤了麻三秤，还酒债偷量了豆几斛。</p>
<p>有甚糊突处？明标着册历，见放着文书。</p>
<p>　　【尾声】少我的钱，差发内旋拨还；欠我的粟，税粮中私准除。</p>
<p>只道刘三，谁肯把你揪捽住，白甚么改了姓、更了名，唤做汉高祖！——元代·睢景臣《般涉调·哨遍·高祖还乡》</p>
<h2 id="过小孤山大孤山-陆游">过小孤山大孤山 (陆游)</h2>
<p>八月一日，过烽火矶。</p>
<p>南朝自武昌至京口，列置烽燧，此山当是其一也。</p>
<p>自舟中望山，突兀而已。</p>
<p>及抛江过其下，嵌岩窦穴，怪奇万状，色泽莹润，亦与它石迥异。</p>
<p>又有一石，不附山，杰然特起，高百余尺，丹藤翠蔓，罗络其上，如宝装屏风。</p>
<p>是日风静，舟行颇迟，又秋深潦缩，故得尽见。</p>
<p>杜老所谓“幸有舟楫迟，得尽所历妙”也。</p>
<p>过澎浪矶、小孤山，二山东西相望。</p>
<p>小孤属舒州宿松县，有戍兵。</p>
<p>凡江中独山，如金山、焦山、落星之类，皆名天下，然峭拔秀丽皆不可与小孤比。</p>
<p>自数十里外望之，碧峰巉然孤起，上干云霄，已非它山可拟，愈近愈秀，冬夏晴雨，姿态万变，信造化之尤物也。</p>
<p>但祠宇极于荒残，若稍饰以楼观亭榭，与江山相发挥，自当高出金山之上矣。</p>
<p>庙在山之西麓，额曰“惠济”，神曰“安济夫人”。</p>
<p>绍兴初，张魏公自湖湘还，尝加营葺，有碑载其事。</p>
<p>又有别祠在澎浪矶，属江州彭泽县，三面临江，倒影水中，亦占一山之胜。</p>
<p>舟过矶，虽无风，亦浪涌，盖以此得名也。</p>
<p>昔人诗有“舟中估客莫漫狂，小姑前年嫁彭郎”之句，传者因谓小孤庙有彭郎像，澎浪庙有小姑像，实不然也。</p>
<p>晚泊沙夹，距小孤一里。</p>
<p>微雨，复以小艇游庙中，南望彭泽、都昌诸山，烟雨空濛，鸥鹭灭没，极登临之胜，徙倚久之而归。</p>
<p>方立庙门，有俊鹘抟水禽，掠江东南去，甚可壮也。</p>
<p>庙祝云，山有栖鹘甚多。</p>
<p>二日早，行未二十里，忽风云腾涌，急系缆。</p>
<p>俄复开霁，遂行。</p>
<p>泛彭蠡口，四望无际，乃知太白“开帆入天镜”之句为妙。</p>
<p>始见庐山及大孤。</p>
<p>大孤状类西梁，虽不可拟小姑之秀丽，然小孤之旁，颇有沙洲葭苇，大孤则四际渺弥皆大江，望之如浮水面，亦一奇也。</p>
<p>江自湖口分一支为南江，盖江西路也。</p>
<p>江水浑浊，每汲用，皆以杏仁澄之，过夕乃可饮。</p>
<p>南江则极清澈，合处如引绳，不相乱。</p>
<p>晚抵江州，州治德化县，即唐之浔阳县，柴桑、栗里，皆其地也；南唐为奉化军节度，今为定江军。</p>
<p>岸土赤而壁立，东坡先生所谓“舟人指点岸如赪”者也。</p>
<p>泊湓浦，水亦甚清，不与江水乱。</p>
<p>自七月二十六日至是，首尾才六日，其间一日阻风不行，实以四日半溯流行七百里云。</p>
<h4 id="宋代陆游过小孤山大孤山">——宋代·陆游《过小孤山大孤山》</h4>
<h2 id="项羽之死-司马迁">项羽之死 (司马迁)</h2>
<p>项王军壁垓下，兵少食尽，汉军及诸侯兵围之数重。</p>
<p>夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。</p>
<p>有美人名虞，常幸从；骏马名骓，常骑之。</p>
<p>于是项王乃悲歌慷慨，自为诗曰：“力拔山兮气盖世！时不利兮骓不逝！骓不逝兮可奈何！虞兮虞兮奈若何！”歌数阕，美人和之。</p>
<p>项王泣数行下，左右皆泣，莫能仰视。</p>
<p>于是项王乃上马骑，麾下壮士骑从者八百余人，直夜溃围南出，驰走。</p>
<p>平明，汉军乃觉之，令骑将灌婴以五千骑追之。</p>
<p>项王渡淮，骑能属者百余人耳。</p>
<p>项王至阴陵，迷失道，问一田父，田父绐曰“左”。</p>
<p>左，乃陷大泽中。</p>
<p>以故汉追及之。</p>
<p>项王乃复引兵而东，至东城，乃有二十八骑。</p>
<p>汉骑追者数千人。</p>
<p>项王自度不得脱。</p>
<p>谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。</p>
<p>然今卒困于此，此天之亡我，非战之罪也。</p>
<p>今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。”</p>
<p>乃分其骑以为四队，四向。</p>
<p>汉军围之数重。</p>
<p>项王谓其骑曰：“吾为公取彼一将。”</p>
<p>令四面骑驰下，期山东为三处。</p>
<p>于是项王大呼，驰下，汉军皆披靡，遂斩汉一将。</p>
<p>是时，赤泉侯为骑将，追项王，项王瞋目而叱之，赤泉侯人马俱惊，辟易数里。</p>
<p>与其骑会为三处。</p>
<p>汉军不知项王所在，乃分军为三，复围之。</p>
<p>项王乃驰，复斩汉一都尉，杀数十百人，复聚其骑，亡其两骑耳。</p>
<p>乃谓其骑曰：“何如？”骑皆伏曰：“如大王言。”</p>
<p>于是项王乃欲东渡乌江。</p>
<p>乌江亭长檥船待，谓项王曰：“江东虽小，地方千里，众数十万人，亦足王也。</p>
<p>愿大王急渡。</p>
<p>今独臣有船，汉军至，无以渡。”</p>
<p>项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。</p>
<p>吾骑此马五岁，所当无敌，尝一日行千里，不忍杀之，以赐公。”</p>
<p>乃令骑皆下马步行，持短兵接战。</p>
<p>独籍所杀汉军数百人。</p>
<p>项王身亦被十余创。</p>
<p>顾见汉骑司马吕马童，曰：“若非吾故人乎？”马童面之，指王翳曰：“此项王也。”</p>
<p>项王乃曰：“吾闻汉购我头千金，邑万户，吾为若德。”</p>
<p>乃自刎而死。</p>
<p>王翳取其头，余骑相蹂践争项王，相杀者数十人。</p>
<p>最其后，郎中骑杨喜，骑司马吕马童，郎中吕胜、杨武各得其一体。</p>
<h4 id="两汉司马迁项羽之死">——两汉·司马迁《项羽之死》</h4>
<h2 id="方山子传-苏轼">方山子传 (苏轼)</h2>
<p>方山子，光、黄间隐人也。</p>
<p>少时慕朱家、郭解为人，闾里之侠皆宗之。</p>
<p>稍壮，折节读书，欲以此驰骋当世，然终不遇。</p>
<p>晚乃遁于光、黄间，曰岐亭。</p>
<p>庵居蔬食，不与世相闻；弃车马，毁冠服，徒步往来山中，人莫识也。</p>
<p>见其所著帽，方耸而高，曰：“此岂古方山冠之遗像乎？”因谓之方山子。</p>
<p>余谪居于黄，过岐亭，适见焉。</p>
<p>曰：“呜呼！此吾故人陈慥季常也，何为而在此？”方山子亦矍然，问余所以至此者，余告之故。</p>
<p>俯而不答，仰而笑，呼余宿其家。</p>
<p>环堵萧然，而妻子奴婢皆有自得之意。</p>
<p>余既耸然异之，独念方山子少时，使酒好剑，用财如粪土。</p>
<p>前十有九年，余在岐山，见方山子从两骑，挟二矢，游西山。</p>
<p>鹊起于前，使骑逐而射之，不获。</p>
<p>方山子怒马独出，一发得之。</p>
<p>因与余马上论用兵及古今成败，自谓一世豪士。</p>
<p>今几日耳，精悍之色，犹见于眉间，而岂山中之人哉？　　然方山子世有勋阀，当得官。</p>
<p>使从事于其间，今已显闻。</p>
<p>而其家在洛阳，园宅壮丽，与公侯等。</p>
<p>河北有田，岁得帛千匹，亦足以富乐。</p>
<p>皆弃不取，独来穷山中，此岂无得而然哉？　　余闻光、黄间多异人，往往佯狂垢污，不可得而见，方山子傥见之欤？——宋代·苏轼《方山子传》</p>
<h2 id="大铁椎传-魏禧">大铁椎传 (魏禧)</h2>
<p>大铁椎，不知何许人。</p>
<p>北平陈子灿省兄河南，与遇宋将军家。</p>
<p>宋，怀庆青华镇人，工技击，七省好事者皆来学，人以其雄健，呼宋将军云。</p>
<p>宋弟子高信之，亦怀庆人，多力善射，长子灿七岁，少同学，故尝与过宋将军。</p>
<p>时座上有健啖客，貌甚寝，右胁夹大铁椎，重四五十斤，饮食拱揖不暂去。</p>
<p>柄铁折叠环复，如锁上练，引之长丈许。</p>
<p>与人罕言语，语类楚声。</p>
<p>扣其乡及姓字，皆不答。</p>
<p>既同寝，夜半，客曰：“吾去矣！”言讫不见。</p>
<p>子灿见窗户皆闭，惊问信之。</p>
<p>信之曰：“客初至，不冠不袜，以蓝手巾裹头，足缠白布，大铁椎外，一物无所持，而腰多白金。</p>
<p>吾与将军俱不敢问也。”</p>
<p>子灿寐而醒，客则鼾睡炕上矣。</p>
<p>一日，辞宋将军曰：“吾始闻汝名，以为豪，然皆不足用。</p>
<p>吾去矣！”将军强留之，乃曰：“吾数击杀响马贼，夺其物，故仇我。</p>
<p>久居，祸且及汝。</p>
<p>今夜半，方期我决斗某所。”</p>
<p>宋将军欣然曰：“吾骑马挟矢以助战。”</p>
<p>客曰：“止！贼能且众，吾欲护汝，则不快吾意。”</p>
<p>宋将军故自负，且欲观客所为，力请客。</p>
<p>客不得已，与偕行。</p>
<p>将至斗处，送将军登空堡上，曰：“但观之，慎弗声，令贼知也。”</p>
<p>时鸡鸣月落，星光照旷野，百步见人。</p>
<p>客驰下，吹觱篥数声。</p>
<p>顷之，贼二十余骑四面集，步行负弓矢从者百许人。</p>
<p>一贼提刀突奔客，客大呼挥椎，贼应声落马，马首裂。</p>
<p>众贼环而进，客奋椎左右击，人马仆地，杀三十许人。</p>
<p>宋将军屏息观之，股栗欲堕。</p>
<p>忽闻客大呼曰：“吾去矣。”</p>
<p>尘滚滚东向驰去。</p>
<p>后遂不复至。</p>
<p>魏禧论曰：子房得力士，椎秦皇帝博浪沙中。</p>
<p>大铁椎其人欤？天生异人，必有所用之。</p>
<p>予读陈同甫《中兴遗传》，豪俊、侠烈、魁奇之士，泯泯然不见功名于世者，又何多也！岂天之生才不必为人用欤？抑用之自有时欤？子灿遇大铁椎为壬寅岁，视其貌当年三十，然大铁椎今年四十耳。</p>
<p>子灿又尝见其写市物帖子，甚工楷书也。</p>
<h4 id="明代魏禧大铁椎传">——明代·魏禧《大铁椎传》</h4>
<h2 id="祭十二郎文-韩愈">祭十二郎文 (韩愈)</h2>
<p>年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：　　呜呼！吾少孤，及长，不省所怙，惟兄嫂是依。</p>
<p>中年兄殁南方，吾与汝俱幼，从嫂归葬河阳。</p>
<p>既又与汝就食江南，零丁孤苦，未尝一日相离也。</p>
<p>吾上有三兄，皆不幸早世。</p>
<p>承先人后者，在孙惟汝，在子惟吾。</p>
<p>两世一身，形单影只。</p>
<p>嫂尝抚汝指吾而言曰：“韩氏两世，惟此而已！”汝时尤小，当不复记忆；吾时虽能记忆，亦未知其言之悲也。</p>
<p>吾年十九，始来京城。</p>
<p>其后四年，而归视汝。</p>
<p>又四年，吾往河阳省坟墓，遇汝从嫂丧来葬。</p>
<p>又二年，吾佐董丞相于汴州，汝来省吾，止一岁，请归取其孥。</p>
<p>明年，丞相薨，吾去汴州，汝不果来。</p>
<p>是年，吾佐戎徐州，使取汝者始行，吾又罢去，汝又不果来。</p>
<p>吾念汝从于东，东亦客也，不可以久；图久远者，莫如西归，将成家而致汝。</p>
<p>呜呼！孰谓汝遽去吾而殁乎！吾与汝俱少年，以为虽暂相别，终当久相与处。</p>
<p>故舍汝而旅食京师，以求斗斛之禄。</p>
<p>诚知其如此，虽万乘之公相，吾不以一日辍汝而就也。</p>
<p>去年，孟东野往，吾书与汝曰：“吾年未四十，而视茫茫，而发苍苍，而齿牙动摇。</p>
<p>念诸父与诸兄，皆康强而早世，如吾之衰者，其能久存乎？吾不可去，汝不肯来，恐旦暮死，而汝抱无涯之戚也。”</p>
<p>孰谓少者殁而长者存，强者夭而病者全乎？　　呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者强者而夭殁，长者衰者而存全乎？未可以为信也！梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣，汝之纯明宜业其家者，不克蒙其泽矣。</p>
<p>所谓天者诚难测，而神者诚难明矣。</p>
<p>所谓理者不可推，而寿者不可知矣。</p>
<p>虽然，吾自今年来，苍苍者或化而为白矣；动摇者或脱而落矣，毛血日益衰，志气日益微，几何不从汝而死也？死而有知，其几何离？其无知，悲不几时，而不悲者无穷期矣。</p>
<p>汝之子始十岁，吾之子始五岁，少而强者不可保，如此孩提者，又可冀其成立邪？呜呼哀哉！呜呼哀哉！　　汝去年书云：“比得软脚病，往往而剧。”</p>
<p>吾曰：“是疾也，江南之人，常常有之。”</p>
<p>未始以为忧也。</p>
<p>呜呼，
其竟以此而殒其生乎？抑别有疾而至斯极乎？　　汝之书，六月十七日也；东野云，汝殁以六月二日；耿兰之报无月日。</p>
<p>盖东野之使者不知问家人以月日，如耿兰之报，不知当言月日。</p>
<p>东野与吾书，乃问使者，使者妄称以应之乎。</p>
<p>其然乎？其不然乎？　　今吾使建中祭汝，吊汝之孤与汝之乳母。</p>
<p>彼有食可守，以待终丧，则待终丧而取以来；如不能守以终丧，则遂取以来。</p>
<p>其余奴婢，并令守汝丧。</p>
<p>吾力能改葬，终葬汝于先人之兆，然后惟其所愿。</p>
<p>呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。</p>
<p>吾行负神明，而使汝夭。</p>
<p>不孝不慈，而不得与汝相养以生，相守以死。</p>
<p>一在天之涯，一在地之角，生而影不与吾形相依，死而魂不与吾梦相接，吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊、颍之上，以待余年。</p>
<p>教吾子与汝子，幸其成；长吾女与汝女，待其嫁，如此而已。</p>
<p>呜呼，言有穷而情不可终，汝其知也邪？其不知也邪？呜呼哀哉！尚飨！——唐代·韩愈《祭十二郎文》</p>
<h2 id="狱中杂记-方苞">狱中杂记 (方苞)</h2>
<p>康熙五十一年三月，余在刑部狱，见死而由窦出者，日四三人。</p>
<p>有洪洞令杜君者，作而言曰：“此疫作也。</p>
<p>今天时顺正，死者尚稀，往岁多至日数十人。”</p>
<p>余叩所以。</p>
<p>杜君曰：“是疾易传染，遘者虽戚属不敢同卧起。</p>
<p>而狱中为老监者四，监五室，禁卒居中央，牖其前以通明，屋极有窗以达气。</p>
<p>旁四室则无之，而系囚常二百余。</p>
<p>每薄暮下管键，矢溺皆闭其中，与饮食之气相薄，又隆冬，贫者席地而卧，春气动，鲜不疫矣。</p>
<p>狱中成法，质明启钥，方夜中，生人与死者并踵顶而卧，无可旋避，此所以染者众也。</p>
<p>又可怪者，大盗积贼，杀人重囚，气杰旺，染此者十不一二，或随有瘳，其骈死，皆轻系及牵连佐证法所不及者。”</p>
<p>余曰：“京师有京兆狱，有五城御史司坊，何故刑部系囚之多至此？”杜君曰：“迩年狱讼，情稍重，京兆、五城即不敢专决；又九门提督所访缉纠诘，皆归刑部；而十四司正副郎好事者及书吏、狱官、禁卒，皆利系者之多，少有连，必多方钩致。</p>
<p>苟入狱，不问罪之有无，必械手足，置老监，俾困苦不可忍，然后导以取保，出居于外，量其家之所有以为剂，而官与吏剖分焉。</p>
<p>中家以上，皆竭资取保；其次‘求脱械居监外板屋，费亦数十金；惟极贫无依，则械系不稍宽，为标准以警其余。</p>
<p>或同系，情罪重者，反出在外，而轻者、无罪者罹其毒。</p>
<p>积忧愤，寝食违节，及病，又无医药，故往往至死。”</p>
<p>余伏见圣上好生之德，同于往圣。</p>
<p>每质狱词，必于死中求其生，而无辜者乃至此。</p>
<p>傥仁人君子为上昌言：除死刑及发塞外重犯，其轻系及牵连未结正者，别置一所以羁之，手足毋械。</p>
<p>所全活可数计哉？或曰：“狱旧有室五，名曰现监，讼而未结正者居之。</p>
<p>傥举旧典，可小补也。</p>
<p>杜君曰：“上推恩，凡职官居板屋。</p>
<p>今贫者转系老监，而大盗有居板屋者。</p>
<p>此中可细诘哉！不若别置一所，为拔本塞源之道也。”</p>
<p>余同系朱翁、余生及在狱同官僧某，遘疫死，皆不应重罚。</p>
<p>又某氏以不孝讼其子，左右邻械系入老监，号呼达旦。</p>
<p>余感焉，以杜君言泛讯之，众言同，于是乎书。</p>
<p>凡死刑狱上，行刑者先俟于门外，使其党入索财物，名曰“斯罗”。</p>
<p>富者就其戚属，贫则面语之。</p>
<p>其极刑，曰：“顺我，即先刺心；否则，四肢解尽，心犹不死。”</p>
<p>其绞缢，曰：“顺我，始缢即气绝；否则，三缢加别械，然后得死。”</p>
<p>唯大辟无可要，然犹质其首。</p>
<p>用此，富者赂数十百金，贫亦罄衣装；绝无有者，则治之如所言。</p>
<p>主缚者亦然，不如所欲，缚时即先折筋骨。</p>
<p>每岁大决，勾者十四三，留者十六七，皆缚至西市待命。</p>
<p>其伤于缚者，即幸留，病数月乃瘳，或竟成痼疾。</p>
<p>余尝就老胥而问焉：“彼于刑者、缚者，非相仇也，期有得耳；果无有，终亦稍宽之，非仁术乎？”曰：“是立法以警其余，且惩后也；不如此，则人有幸心。”</p>
<p>主梏扑者亦然。</p>
<p>余同逮以木讯者三人：一人予三十金，骨微伤，病间月；一人倍之，伤肤，兼旬愈；一人六倍，即夕行步如平常。</p>
<p>或叩之曰：“罪人有无不均，既各有得，何必更以多寡为差？”曰：“无差，谁为多与者？”孟子曰：“术不可不慎。”</p>
<p>信夫！　　部中老胥，家藏伪章，文书下行直省，多潜易之，增减要语，奉行者莫辨也。</p>
<p>其上闻及移关诸部，犹未敢然。</p>
<p>功令：大盗未杀人及他犯同谋多人者，止主谋一二人立决；余经秋审皆减等发配。</p>
<p>狱词上，中有立决者，行刑人先俟于门外。</p>
<p>命下，遂缚以出，不羁晷刻。</p>
<p>有某姓兄弟以把持公仓，法应立决，狱具矣，胥某谓曰：“予我千金，吾生若。”</p>
<p>叩其术，曰：“是无难，别具本章，狱词无易，取案末独身无亲戚者二人易汝名，俟封奏时潜易之而已。”</p>
<p>其同事者曰：“是可欺死者，而不能欺主谳者，倘复请之，吾辈无生理矣。”</p>
<p>胥某笑曰：“复请之，吾辈无生理，而主谳者亦各罢去。</p>
<p>彼不能以二人之命易其官，则吾辈终无死道也。”</p>
<p>竟行之，案末二人立决。</p>
<p>主者口呿舌挢，终不敢诘。</p>
<p>余在狱，犹见某姓，狱中人群指曰：“是以某某易其首者。”</p>
<p>胥某一夕暴卒，众皆以为冥谪云。</p>
<p>凡杀人，狱词无谋、故者，经秋审入矜疑，即免死。</p>
<p>吏因以巧法。</p>
<p>有郭四者，凡四杀人，复以矜疑减等，随遇赦。</p>
<p>将出，日与其徒置酒酣歌达曙。</p>
<p>或叩以往事，一一详述之，意色扬扬，若自矜诩。</p>
<p>噫！渫恶吏忍于鬻狱，无责也；而道之不明，良吏亦多以脱人于死为功，而不求其情，其枉民也亦甚矣哉！　　奸民久于狱，与胥卒表里，颇有奇羡。</p>
<p>山阴李姓以杀人系狱，每岁致数百金。</p>
<p>康熙四十八年，以赦出。</p>
<p>居数月，漠然无所事。</p>
<p>其乡人有杀人者，因代承之。</p>
<p>盖以律非故杀，必久系，终无死法也。</p>
<p>五十一年，复援赦减等谪戍，叹曰：“吾不得复入此矣！”故例：谪戍者移顺天府羁候。</p>
<p>时方冬停遣，李具状求在狱候春发遣，至再三，不得所请，怅然而出。</p>
<h4 id="清代方苞狱中杂记">——清代·方苞《狱中杂记》</h4>
<h2 id="陶庵梦忆序-张岱">陶庵梦忆序 (张岱)</h2>
<p>陶庵国破家亡，无所归止。</p>
<p>披发入山，駴駴为野人。</p>
<p>故旧见之，如毒药猛兽，愕窒不敢与接。</p>
<p>作《自挽诗》，每欲引决，因《石匮书》未成，尚视息人世。</p>
<p>然瓶粟屡罄，不能举火。</p>
<p>始知首阳二老，直头饿死，不食周粟，还是后人妆点语也。</p>
<p>饥饿之余，好弄笔墨。</p>
<p>因思昔日生长王、谢，颇事豪华，今日罹此果报：以笠报颅，以蒉报踵，仇簪履也；以衲报裘，以苎报絺，仇轻煖也；以藿报肉，以粝报粻，仇甘旨也；以荐报床，以石报枕，仇温柔也；以绳报枢，以瓮报牖，仇爽垲也；以烟报目，以粪报鼻，仇香艳也；以途报足，以囊报肩，仇舆从也。</p>
<p>种种罪案，从种种果报中见之。</p>
<p>鸡鸣枕上，夜气方回。</p>
<p>因想余生平，繁华靡丽，过眼皆空，五十年来，总成一梦。</p>
<p>今当黍熟黄粱，车旋蚁穴，当作如何消受？遥思往事，忆即书之，持向佛前，一一忏悔。</p>
<p>不次岁月，异年谱也；不分门类，别《志林》也。</p>
<p>偶拈一则，如游旧径，如见故人，城郭人民，翻用自喜。</p>
<p>真所谓“痴人前不得说梦”矣。</p>
<p>昔有西陵脚夫为人担酒，失足破其瓮。</p>
<p>念无以偿，痴坐伫想曰：“得是梦便好。”</p>
<p>一寒士乡试中式，方赴鹿鸣宴，恍然犹意未真，自啮其臂曰：“莫是梦否？”一梦耳，惟恐其非梦，又惟恐其是梦，其为痴人则一也。</p>
<p>余今大梦将寤，犹事雕虫，又是一番梦呓。</p>
<p>因叹慧业文人，名心难化，正如邯郸梦断，漏尽钟鸣，卢生遗表，犹思摹拓二王，以流传后世。</p>
<p>则其名根一点，坚固如佛家舍利，劫火猛烈，犹烧之不失也。</p>
<h4 id="明代张岱陶庵梦忆序">——明代·张岱《陶庵梦忆序》</h4>
<h2 id="春夜宴从弟桃花园序-李白">春夜宴从弟桃花园序 (李白)</h2>
<p>夫天地者万物之逆旅也；光阴者百代之过客也。</p>
<p>而浮生若梦，为欢几何？古人秉烛夜游，良有以也。</p>
<p>况阳春召我以烟景，大块假我以文章。</p>
<p>会桃花之芳园，序天伦之乐事。</p>
<p>群季俊秀，皆为惠连；吾人咏歌，独惭康乐。</p>
<p>幽赏未已，高谈转清。</p>
<p>开琼筵以坐花，飞羽觞而醉月。</p>
<p>不有佳咏，何伸雅怀？如诗不成，罚依金谷酒数。</p>
<p>(桃花 一作：桃李)——唐代·李白《春夜宴从弟桃花园序》</p>
<h2 id="游兰溪-苏轼">游兰溪 (苏轼)</h2>
<p>黄州东南三十里为沙湖，亦曰螺师店。</p>
<p>予买田其间，因往相田，得疾。</p>
<p>闻麻桥人庞安常善医而聋，遂往求疗。</p>
<p>安常虽聋，而颖悟绝人，以纸画字，书不数字，辄深了人意。</p>
<p>余戏之曰：“余以手为口，君以眼为耳，皆一时异人也。”</p>
<p>疾愈，与之同游清泉寺。</p>
<p>寺在蕲水郭门外二里许，有王逸少洗笔泉，水极甘，下临兰溪，溪水西流。</p>
<p>余作歌云：“山下兰芽短浸溪，松间沙路净无泥，萧萧暮雨子规啼。</p>
<p>谁道人生无再少？门前流水尚能西！休将白发唱黄鸡。”</p>
<p>是日剧饮而归。</p>
<h4 id="宋代苏轼游沙湖">——宋代·苏轼《游沙湖》</h4>
<h2 id="苦斋记-刘基">苦斋记 (刘基)</h2>
<p>苦斋者，章溢先生隐居之室也。</p>
<p>室十有二楹，覆之以茆，在匡山之巅。</p>
<p>匡山在处之龙泉县西南二百里，剑溪之水出焉。</p>
<p>山四面峭壁拔起，岩崿皆苍石，岸外而臼中。</p>
<p>其下惟白云，其上多北风。</p>
<p>风从北来者，大率不能甘而善苦，故植物中之，其味皆苦，而物性之苦者亦乐生焉。</p>
<p>于是鲜支、黄蘗、苦楝、侧柏之木，黄连、苦杕、亭历、苦参、鉤夭之草，地黄、游冬、葴、芑之菜，槠、栎、草斗之实，楛竹之笋，莫不族布而罗生焉。</p>
<p>野蜂巢其间，采花髓作蜜，味亦苦，山中方言谓之黄杜，初食颇苦难，久则弥觉其甘，能已积热，除烦渴之疾。</p>
<p>其槚荼亦苦于常荼。</p>
<p>其洩水皆啮石出，其源沸沸汩汩，瀄滵曲折，注入大谷。</p>
<p>其中多斑文小鱼，状如吹沙，味苦而微辛，食之可以清酒。</p>
<p>山去人稍远，惟先生乐游，而从者多艰其昏晨之往来，故遂择其窊而室焉。</p>
<p>携童儿数人，启陨箨以蓺粟菽，茹啖其草木之荑实。</p>
<p>间则蹑屐登崖，倚修木而啸，或降而临清泠。</p>
<p>樵歌出林，则拊石而和之。</p>
<p>人莫知其乐也。</p>
<p>先生之言曰：“乐与苦
，相为倚伏者也，人知乐之为乐，而不知苦之为乐，人知乐其乐，而不知苦生于乐，则乐与苦相去能几何哉！今夫膏粱之子，燕坐于华堂之上，口不尝荼蓼之味，身不历农亩之劳，寝必重褥，食必珍美，出入必舆隶，是人之所谓乐也，一旦运穷福艾，颠沛生于不测，而不知醉醇饫肥之肠，不可以实疏粝，籍柔覆温之躯，不可以御蓬藋，虽欲效野夫贱隶，跼跳窜伏，偷性命于榛莽而不可得，庸非昔日之乐，为今日之苦也耶？故孟子曰：‘天之降大任于是人也，必先苦其心志，劳其筋骨，饿其体肤。’</p>
<p>赵子曰：‘良药苦口利于病，忠言逆耳利于行。’</p>
<p>彼之苦，吾之乐；而彼之乐，吾之苦也。</p>
<p>吾闻井以甘竭，李以苦存，夫差以酣酒亡，而勾践以尝胆兴，无亦犹是也夫？”　　刘子闻而悟之，名其室曰苦斋，作《苦斋记》。</p>
<h4 id="明代刘基苦斋记">——明代·刘基《苦斋记》</h4>
</body>
</html>
