<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经004-2024年8月18日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经004-2024年8月18日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="卷四-尔时富楼那弥多罗尼子在大众中即从座起">卷四
尔时富楼那弥多罗尼子，在大众中，即从座起。</h4>
<p>偏袒右肩，右膝著地，合掌恭敬而白佛言：大威德世尊。</p>
<p>善为众生敷演如来第一义谛。</p>
<p>世尊常推说法人中，我为第一。</p>
<p>今闻如来微妙法音，犹如聋人，逾百步外，聆于蚊蚋，本所不见，何况得闻。</p>
<p>佛虽宣明，令我除惑，今犹未详斯义究竟无疑惑地。</p>
<p>世尊。</p>
<p>如阿难辈，虽则开悟，习漏未除。</p>
<p>我等会中登无漏者，虽尽诸漏，今闻如来所说法音，尚纡疑悔。</p>
<p>世尊。</p>
<p>若复世间一切根尘阴处界等，皆如来藏清净本然。</p>
<p>云何忽生山河大地诸有为相。</p>
<p>次第迁流，终而复始。</p>
<p>又如来说，地水火风，本性圆融，周遍法界，湛然常住。</p>
<p>世尊。</p>
<p>若地性遍，云何容水。</p>
<p>水性周遍，火则不生。</p>
<p>复云何明水火二性俱遍虚空，不相陵灭。</p>
<p>世尊。</p>
<p>地性障碍，空性虚通，云何二俱周遍法界。</p>
<p>而我不知是义攸往。</p>
<p>惟愿如来，宣流大慈，开我迷云，及诸大众。</p>
<p>作是语已，五体投地，钦渴如来无上慈诲。</p>
<p>尔时世尊告富楼那，及诸会中漏尽无学诸阿罗汉。</p>
<p>如来今日普为此会，宣胜义中真胜义性。</p>
<p>令汝会中定性声闻，及诸一切未得二空回向上乘阿罗汉等，皆获一乘寂灭场地，真阿练若，正修行处。</p>
<p>汝今谛听。</p>
<p>当为汝说，富楼那等，钦佛法音，默然承听。</p>
<p>佛言。</p>
<p>富楼那。</p>
<p>如汝所言，清净本然，云何忽生山河大地。</p>
<p>汝常不闻如来宣说，性觉妙明，本觉明妙。</p>
<p>富楼那言。</p>
<p>唯然，世尊。</p>
<p>我常闻佛宣说斯义。</p>
<p>佛言。</p>
<p>汝称觉明。</p>
<p>为复性明，称名为觉。</p>
<p>为觉不明，称为明觉。</p>
<p>富楼那言。</p>
<p>若此不明名为觉者，则无所明。</p>
<p>佛言。</p>
<p>若无所明，则无明觉。</p>
<p>有所非觉，无所非明。</p>
<p>无明又非觉湛明性。</p>
<p>性觉必明，妄为明觉。</p>
<p>觉非所明。</p>
<p>因明立所。</p>
<p>所既妄立，生汝妄能。</p>
<p>无同异中，炽然成异。</p>
<p>异彼所异，因异立同。</p>
<p>同异发明，因此复立无同无异。</p>
<p>如是扰乱，相待生劳。</p>
<p>劳久发尘，自相浑浊。</p>
<p>由是引起尘劳烦恼。</p>
<p>起为世界。</p>
<p>静成虚空。</p>
<p>虚空为同。</p>
<p>世界为异。</p>
<p>彼无同异，真有为法。</p>
<p>觉明空昧，相待成摇，故有风轮执持世界。</p>
<p>因空生摇，坚明立碍，彼金宝者明觉立坚，故有金轮保持国土。</p>
<p>坚觉宝成，摇明风出，风金相摩，故有火光为变化性。</p>
<p>宝明生润，火光上蒸，故有水轮含十方界。</p>
<p>火腾水降，交发立坚，湿为巨海，干为洲潬。</p>
<p>以是义故，彼大海中火光常起，彼洲潬中江河常注。</p>
<p>水势劣火，结为高山。</p>
<p>是故山石，击则成焰，融则成水。</p>
<p>土劫劣水，抽为草木，是故林薮遇烧成土，因绞成水。</p>
<p>交妄发生，递相为种。</p>
<p>以是因缘，世界相续。</p>
<p>复次富楼那。</p>
<p>明妄非他，觉明为咎。</p>
<p>所妄既立，明理不踰。</p>
<p>以是因缘，听不出声，见不超色。</p>
<p>色香味触，六妄成就。</p>
<p>由是分开见觉闻知。</p>
<p>同业相缠，合离成化。</p>
<p>见明色发，明见想成。</p>
<p>异见成憎，同想成爱。</p>
<p>流爱为种，纳想为胎。</p>
<p>交遘发生，吸引同业。</p>
<p>故有因缘生羯罗蓝遏蒲昙等。</p>
<p>胎卵湿化，随其所应。</p>
<p>卵唯想生。</p>
<p>胎因情有。</p>
<p>湿以合感。</p>
<p>化以离应。</p>
<p>情想合离更相变易。</p>
<p>所有受业，逐其飞沈。</p>
<p>以是因缘，众生相续。</p>
<p>富楼那。</p>
<p>想爱同结，爱不能离，则诸世间父母子孙，相生不断，是等则以欲贪为本。</p>
<p>贪爱同滋，贪不能此，则诸世间卵化湿胎，随力强弱，递相吞食，是等则以杀贪为本。</p>
<p>以人食羊，羊死为人，人死为羊，如是乃至十生之类，死死生生，互来相啖，恶业俱生，穷未来际，是等则以盗贪为本。</p>
<p>汝负我命，我还汝债，以是因缘，经百千劫，常在生死。</p>
<p>汝爱我心，我怜汝色，以是因缘，经百千劫，常在缠缚。</p>
<p>唯杀盗淫三为根本。</p>
<p>以是因缘，业果相续。</p>
<p>富楼那。</p>
<p>如是三种颠倒相续。</p>
<p>皆是觉明，明了知性，因了发相，从妄见生。</p>
<p>山河大地诸有为相次第迁流。</p>
<p>因此虚妄终而复始。</p>
<p>富楼那言：若此妙觉本妙觉明，与如来心不增不减。</p>
<p>无状忽生山河大地诸有为相。</p>
<p>如来今得妙空明觉，山河大地有为习漏何当复生。</p>
<p>佛告富楼那。</p>
<p>譬如迷人，于一聚落，惑南为北，此迷为复因迷而有，因悟所出。</p>
<p>富楼那言：如是迷人，亦不因迷，又不因悟。</p>
<p>何以故。</p>
<p>迷本无根，云何因迷。</p>
<p>悟非生迷，云何因悟。</p>
<p>佛言：彼之迷人，正在迷时。</p>
<p>焂有悟人指示令悟。</p>
<p>富楼那。</p>
<p>于意云何。</p>
<p>此人纵迷，于此聚落，更生迷不。</p>
<p>不也世尊。</p>
<p>富楼那。</p>
<p>十方如来亦复如是。</p>
<p>此迷无本，性毕竟空。</p>
<p>昔本无迷，似有迷觉。</p>
<p>觉迷迷灭，觉不生迷。</p>
<p>亦如翳人见空中华，翳病若除，华于空灭。</p>
<p>忽有愚人，于彼空华所灭空地，待华更生。</p>
<p>汝观是人为愚为慧。</p>
<p>富楼那言：空元无华，妄见生灭。</p>
<p>见华灭空，已是颠倒，敕令更出，斯实狂痴。</p>
<p>云何更名如是狂人为愚为慧。</p>
<p>佛言：如汝所解，云何问言诸佛如来妙觉明空，何当更出山河大地。</p>
<p>又如金矿杂于精金。</p>
<p>其金一纯，更不成杂。</p>
<p>如木成灰，不重为木。</p>
<p>诸佛如来菩提涅槃，亦复如是。</p>
<p>富楼那。</p>
<p>又汝问言：地水火风，本性圆融，周遍法界。</p>
<p>疑水火性不相陵灭。</p>
<p>又征虚空及诸大地，俱遍法界，不合相容。</p>
<p>富楼那。</p>
<p>譬如虚空，体非群相，而不拒彼诸相发挥。</p>
<p>所以者何。</p>
<p>富楼那。</p>
<p>彼太虚空，日照则明，云屯则暗，风摇则动，霁澄则清，气凝则浊，土积成霾，水澄成映。</p>
<p>于意云何。</p>
<p>如是殊方诸有为相，为因彼生，为复空有。</p>
<p>若彼所生。</p>
<p>富楼那。</p>
<p>且日照时，既是日明，十方世界同为日色，云何空中更见圆日。</p>
<p>若是空明，空应自照云何中宵云雾之时，不生光耀。</p>
<p>当知是明，非日非空，不异空日。</p>
<p>观相元妄，无可指陈。</p>
<p>犹邀空华，结为空果。</p>
<p>云何诘其相陵灭义。</p>
<p>观性元真，唯妙觉明。</p>
<p>妙觉明心，先非水火。</p>
<p>云何复问不相容者。</p>
<p>真妙觉明亦复如是。</p>
<p>汝以空明，则有空现。</p>
<p>地水火风，各各发明，则各各现。</p>
<p>若俱发明，则有俱现。</p>
<p>云何俱现。</p>
<p>富楼那。</p>
<p>如一水中现于日影。</p>
<p>两人同观水中之日，东西各行，则各有日随二人去。</p>
<p>一东一西，先无准的。</p>
<p>不应难言，此日是一，云何各行。</p>
<p>各日既双，云何现一。</p>
<p>宛转虚妄，无可凭据。</p>
<p>富楼那。</p>
<p>汝以色空相倾相夺于如来藏。</p>
<p>而如来藏随为色空。</p>
<p>周遍法界。</p>
<p>是故于中，风动空澄，日明云暗，众生迷闷，背觉合尘，故发尘劳，有世间相。</p>
<p>我以妙明不灭不生合如来藏。</p>
<p>而如来藏唯妙觉明圆照法界。</p>
<p>是故于中，一为无量，无量为一。</p>
<p>小中现大，大中现小。</p>
<p>不动道场，遍十方界。</p>
<p>身含十方无尽虚空。</p>
<p>于一毛端现宝王刹。</p>
<p>坐微尘里转大法轮。</p>
<p>灭尘合觉，故发真如妙觉明性。</p>
<p>而如来藏本妙圆心。</p>
<p>非心非空。</p>
<p>非地非水。</p>
<p>非风非火。</p>
<p>非眼非耳鼻舌身意。</p>
<p>非色非声香味触法。</p>
<p>非眼识界，如是乃至非意识界。</p>
<p>非明无明，明无明尽。</p>
<p>如是乃至非老非死，非老死尽。</p>
<p>非苦非集非灭非道。</p>
<p>非智非得。</p>
<p>非檀那，非尸罗，非毗梨耶，非羼提，非禅那，非般剌若，非波罗密多。</p>
<p>如是乃至非怛闼阿竭，非阿罗诃，三耶三菩。</p>
<p>非大涅槃。</p>
<p>非常非乐非我非净。</p>
<p>以是俱非世出世故。</p>
<p>即如来藏元明心妙。</p>
<p>即心即空。</p>
<p>即地即水。</p>
<p>即风即火。</p>
<p>即眼即耳鼻舌身意。</p>
<p>即色即声香味触法。</p>
<p>即眼识界，如是乃至即意识界。</p>
<p>即明无明，明无明尽。</p>
<p>如是乃至即老即死，即老死尽。</p>
<p>即苦即集即灭即道。</p>
<p>即智即得。</p>
<p>即檀那，即尸罗，即毗梨耶，即羼提，即禅那，即般剌若，即波罗密多。</p>
<p>如是乃至即怛闼阿竭，即阿罗诃，三耶三菩。</p>
<p>即大涅槃。</p>
<p>即常即乐即我即净。</p>
<p>以是俱即世出世故。</p>
<p>即如来藏妙明心元，离即离非，是即非即。</p>
<p>如何世间三有众生，及出世间声闻缘觉，以所知心测度如来无上菩提，用世语言入佛知见。</p>
<p>譬如琴瑟箜篌琵琶，虽有妙音，若无妙指终不能发汝与众生，亦复如是。</p>
<p>宝觉真心各各圆满。</p>
<p>如我按指，海印发光。</p>
<p>汝暂举心，尘劳先起。</p>
<p>由不勤求无上觉道，爱念小乘，得少为足。</p>
<p>富楼那言：我与如来宝觉圆明，真妙净心，无二圆满。</p>
<p>而我昔遭无始妄想，久在轮回。</p>
<p>今得圣乘，犹未究竟。</p>
<p>世尊，诸妄一切圆灭，独妙真常。</p>
<p>敢问如来，一切众生何因有妄，自蔽妙明，受此沦溺。</p>
<p>佛告富楼那。</p>
<p>汝虽除疑，余惑未尽。</p>
<p>吾以世间现前诸事，今复问汝。</p>
<p>汝岂不闻室罗城中，演若达多。</p>
<p>忽于晨朝以镜照面，爱镜中头眉目可见。</p>
<p>嗔责己头不见面目。</p>
<p>以为魑魅无状狂走。</p>
<p>于意云何。</p>
<p>此人何因无故狂走。</p>
<p>富楼那言：是人心狂，更无他故。</p>
<p>佛言：妙觉明圆，本圆明妙既称为妄云何有因。</p>
<p>若有所因，云何名妄。</p>
<p>自诸妄想展转相因。</p>
<p>从迷积迷以历尘劫。</p>
<p>虽佛发明，犹不能返。</p>
<p>如是迷因，因迷自有。</p>
<p>识迷无因，妄无所依。</p>
<p>尚无有生，欲何为灭。</p>
<p>得菩提者，如寤时人说梦中事。</p>
<p>心纵精明，欲何因缘取梦中物。</p>
<p>况复无因本无所有。</p>
<p>如彼城中演若达多，岂有因缘自怖头走。</p>
<p>忽然狂歇，头非外得。</p>
<p>纵未歇狂，亦何遗失。</p>
<p>富楼那。</p>
<p>妄性如是，因何为在。</p>
<p>汝但不随分别世间业果众生三种相续。</p>
<p>三缘断故，三因不生。</p>
<p>则汝心中演若达多狂性自歇，歇即菩提。</p>
<p>胜净明心，本周法界。</p>
<p>不从人得。</p>
<p>何藉劬劳肯綮修证。</p>
<p>譬如有人于自衣中系如意珠，不自觉知。</p>
<p>穷露他方，乞食驰走。</p>
<p>虽实贫穷，珠不曾失。</p>
<p>忽有智者指示其珠。</p>
<p>所愿从心，致大饶富。</p>
<p>方悟神珠非从外得。</p>
<p>即时阿难在大众中，顶礼佛足，起立白佛。</p>
<p>世尊现说杀盗淫业，三缘断故，三因不生。</p>
<p>心中达多狂性自歇。</p>
<p>歇即菩提，不从人得。</p>
<p>斯则因缘皎然明白。</p>
<p>云何如来顿弃因缘。</p>
<p>我从因缘心得开悟。</p>
<p>世尊。</p>
<p>此义何独我等年少有学声闻。</p>
<p>今此会中大目犍连及舍利弗须菩提等，从老梵志闻佛因缘，发心开悟得成无漏。</p>
<p>今说菩提不从因缘。</p>
<p>则王舍城拘舍梨等，所说自然成第一义。</p>
<p>惟垂大悲，开发迷闷。</p>
<p>佛告阿难。</p>
<p>即如城中演若达多，狂性因缘，若得灭除。</p>
<p>则不狂性自然而出。</p>
<p>因缘自然，理穷于是。</p>
<p>阿难。</p>
<p>演若达多，头本自然。</p>
<p>本自其然，无然非自。</p>
<p>何因缘故，怖头狂走。</p>
<p>若自然头因缘故狂。</p>
<p>何不自然因缘故失。</p>
<p>本头不失，狂怖妄出。</p>
<p>曾无变易，何藉因缘。</p>
<p>本狂自然，本有狂怖。</p>
<p>未狂之际，狂何所潜。</p>
<p>不狂自然，头本无妄，何为狂走。</p>
<p>若悟本头，识知狂走，因缘自然，俱为戏论。</p>
<p>是故我言三缘断故即菩提心。</p>
<p>菩提心生，生灭心灭，此但生灭。</p>
<p>灭生俱尽，无功用道。</p>
<p>若有自然，如是则明，自然心生，生灭心灭，此亦生灭。</p>
<p>无生灭者，名为自然。</p>
<p>犹如世间诸相杂和，成一体者，名和合性。</p>
<p>非和合者，称本然性。</p>
<p>本然非然。</p>
<p>和合非合。</p>
<p>合然俱离。</p>
<p>离合俱非。</p>
<p>此句方名无戏论法。</p>
<p>菩提涅槃尚在遥远。</p>
<p>非汝历劫辛勤修证。</p>
<p>虽复忆持十方如来十二部经，清净妙理如恒河沙，只益戏论。</p>
<p>汝虽谈说因缘自然决定明了。</p>
<p>人间称汝多闻第一。</p>
<p>以此积劫多闻熏习，不能免离摩登伽难。</p>
<p>何须待我佛顶神咒，摩登伽心淫火顿歇，得阿那含，于我法中，成精进林。</p>
<p>爱河干枯，令汝解脱。</p>
<p>是故阿难。</p>
<p>汝虽历劫忆持如来秘密妙严，不如一日修无漏业，远离世间憎爱二苦。</p>
<p>如摩登伽宿为淫女，由神咒力销其爱欲，法中今名性比丘尼。</p>
<p>与罗侯母耶输陀罗同悟宿因。</p>
<p>知历世因贪爱为苦。</p>
<p>一念熏修无漏善故，或得出缠，或蒙授记。</p>
<p>如何自欺，尚留观听。</p>
<p>阿难及诸大众，闻佛示诲，疑惑销除，心悟实相。</p>
<p>身意轻安，得未曾有。</p>
<p>重复悲泪，顶礼佛足，长跪合掌而白佛言：无上大悲清净宝王，善开我心。</p>
<p>能以如是种种因缘，方便提奖，引诸沉冥出于苦海。</p>
<p>世尊。</p>
<p>我今虽承如是法音，知如来藏妙觉明心遍十方界，含育如来十方国土，清净宝严妙觉王刹。</p>
<p>如来复责多闻无功，不逮修习。</p>
<p>我今犹如旅泊之人，忽蒙天王赐与华屋，虽获大宅，要因门入。</p>
<p>惟愿如来不舍大悲，示我在会诸蒙暗者，捐舍小乘，毕获如来无余涅槃本发心路。</p>
<p>令有学者，从何摄伏畴昔攀缘，得陀罗尼，入佛知见。</p>
<p>作是语已，五体投地。</p>
<p>在会一心，伫佛慈旨。</p>
<p>尔时世尊，哀愍会中缘觉声闻，于菩提心未自在者。</p>
<p>及为当来佛灭度后，末法众生发菩提心，开无上乘妙修行路。</p>
<p>宣示阿难及诸大众。</p>
<p>汝等决定发菩提心，于佛如来妙三摩提，不生疲倦。</p>
<p>应当先明发觉初心二决定义。</p>
<p>云何初心二义决定。</p>
<p>阿难。</p>
<p>第一义者，汝等若欲捐舍声闻，修菩萨乘入佛知见，应当审观因地发心，与果地觉为同为异。</p>
<p>阿难。</p>
<p>若于因地以生灭心为本修因，而求佛乘不生不灭，无有是处。</p>
<p>以是义故，汝当照明诸器世间可作之法，皆从变灭。</p>
<p>阿难。</p>
<p>汝观世间可作之法，谁为不坏。</p>
<p>然终不闻烂坏虚空。</p>
<p>何以故。</p>
<p>空非可作，由是始终无坏灭故。</p>
<p>则汝身中，坚相为地，润湿为水，暖触为火，动摇为风。</p>
<p>由此四缠，分汝湛圆妙觉明心，为视为听为觉为察。</p>
<p>从始入终，五叠浑浊。</p>
<p>云何为浊。</p>
<p>阿难。</p>
<p>譬如清水，清洁本然。</p>
<p>即彼尘土灰沙之伦，本质留碍。</p>
<p>二体法尔，性不相循。</p>
<p>有世间人，取彼土尘，投于净水。</p>
<p>土失留碍，水亡清洁。</p>
<p>容貌汩然，名之为浊。</p>
<p>汝浊五重，亦复如是。</p>
<p>阿难。</p>
<p>汝见虚空遍十方界。</p>
<p>空见不分。</p>
<p>有空无体。</p>
<p>有见无觉。</p>
<p>相织妄成。</p>
<p>是第一重，名为劫浊。</p>
<p>汝身现抟四大为体。</p>
<p>见闻觉知，壅令留碍。</p>
<p>水火风土，旋令觉知。</p>
<p>相织妄成。</p>
<p>是第二重，名为见浊。</p>
<p>又汝心中忆识通习。</p>
<p>性发知见。</p>
<p>容现六尘。</p>
<p>离尘无相。</p>
<p>离觉无性。</p>
<p>相织妄成。</p>
<p>是第三重，名烦恼浊。</p>
<p>又汝朝夕生灭不停。</p>
<p>知见每欲留于世间业运每常迁于国土。</p>
<p>相织妄成，是第四重，名众生浊。</p>
<p>汝等见闻元无异性。</p>
<p>众尘隔越，无状异生。</p>
<p>性中相知。</p>
<p>用中相背。</p>
<p>同异失准。</p>
<p>相织妄成。</p>
<p>是第五重，名为命浊。</p>
<p>阿难。</p>
<p>汝今欲令见闻觉知，远契如来常乐我净。</p>
<p>应当先择死生根本，依不生灭圆湛性成，以湛旋其虚妄灭生，伏还元觉，得元明觉无生灭性为因地心，然后圆成果地修证。</p>
<p>如澄浊水，贮于静器，静深不动，沙土自沈，清水现前，名为初伏客尘烦恼。</p>
<p>去泥纯水，名为永断根本无明。</p>
<p>明相精纯，一切变现，不为烦恼，皆合涅槃清净妙德。</p>
<p>第二义者，汝等必欲发菩提心，于菩萨乘生大勇猛，决定弃捐诸有为相，应当审详烦恼根本。</p>
<p>此无始来发业润生谁作谁受。</p>
<p>阿难。</p>
<p>汝修菩提，若不审观烦恼根本，则不能知虚妄根尘何处颠倒。</p>
<p>处尚不知，云何降伏取如来位。</p>
<p>阿难。</p>
<p>汝观世间解结之人，不见所结，云何知解。</p>
<p>不闻虚空被汝隳裂。</p>
<p>何以故。</p>
<p>空无形相，无结解故。</p>
<p>则汝现前眼耳鼻舌，及与身心，六为贼媒，自劫家宝。</p>
<p>由此无始众生世界，生缠缚故，于器世间不能超越。</p>
<p>阿难。</p>
<p>云何名为众生世界。</p>
<p>世为迁流。</p>
<p>界为方位。</p>
<p>汝今当知东、西、南、北、东南、西南、东北、西北、上、下、为界。</p>
<p>过去、未来、现在、为世。</p>
<p>方位有十。</p>
<p>流数有三。</p>
<p>一切众生织妄相成。</p>
<p>身中贸迁，世界相涉。</p>
<p>而此界性设虽十方，定位可明。</p>
<p>世间只目东西南北，上下无位，中无定方，四数必明。</p>
<p>与世相涉，三四四三，宛转十二。</p>
<p>流变三叠，一十百千。</p>
<p>总括始终。</p>
<p>六根之中，各各功德有千二百。</p>
<p>阿难。</p>
<p>汝复于中，克定优劣。</p>
<p>如眼观见，后暗前明。</p>
<p>前方全明。</p>
<p>后方全暗。</p>
<p>左右旁观三分之二。</p>
<p>统论所作，功德不全。</p>
<p>三分言功。</p>
<p>一分无德。</p>
<p>当知眼唯八百功德。</p>
<p>如耳周听，十方无遗。</p>
<p>动若迩遥。</p>
<p>静无边际。</p>
<p>当知耳根圆满一千二百功德。</p>
<p>如鼻嗅闻，通出入息。</p>
<p>有出有入，而阙中交。</p>
<p>验于鼻根，三分阙一。</p>
<p>当知鼻唯八百功德。</p>
<p>如舌宣扬，尽诸世间出世间智。</p>
<p>言有方分，理无穷尽。</p>
<p>当知舌根圆满一千二百功德。</p>
<p>如身觉触，识于违顺。</p>
<p>合时能觉。</p>
<p>离中不知。</p>
<p>离一合双。</p>
<p>验于身根，三分阙一。</p>
<p>当知身唯八百功德。</p>
<p>如意默容，十方三世一切世间出世间法，唯圣与凡，无不包容，尽其涯际。</p>
<p>当知意根圆满一千二百功德。</p>
<p>阿难。</p>
<p>汝今欲逆生死欲流，返穷流根，至不生灭。</p>
<p>当验此等六受用根，谁合谁离，谁深谁浅，谁为圆通，谁不圆满。</p>
<p>若能于此悟圆通根，逆彼无始织妄业流，得循圆通，与不圆根，日劫相倍。</p>
<p>我今备显六湛圆明，本所功德，数量如是。</p>
<p>随汝详择其可入者。</p>
<p>吾当发明，令汝增进。</p>
<p>十方如来，于十八界一一修行，皆得圆满无上菩提。</p>
<p>于其中间，亦无优劣。</p>
<p>但汝下劣，未能于中圆自在慧。</p>
<p>故我宣扬，令汝但于一门深入。</p>
<p>入一无妄，彼六知根，一时清净。</p>
<p>阿难白佛言：世尊。</p>
<p>云何逆流深入一门，能令六根一时清净。</p>
<p>佛告阿难。</p>
<p>汝今已得须陀洹果。</p>
<p>已灭三界众生世间见所断惑。</p>
<p>然犹未知根中积生无始虚习。</p>
<p>彼习要因修所断得。</p>
<p>何况此中生住异灭，分剂头数。</p>
<p>今汝且观现前六根，为一为六。</p>
<p>阿难。</p>
<p>若言一者，耳何不见，目何不闻，头奚不履，足奚无语。</p>
<p>若此六根决定成六。</p>
<p>如我今会，与汝宣扬微妙法门。</p>
<p>汝之六根，谁来领受。</p>
<p>阿难言。</p>
<p>我用耳闻。</p>
<p>佛言；汝耳自闻，何关身口。</p>
<p>口来问义，身起钦承。</p>
<p>是故应知非一终六，非六终一。</p>
<p>终不汝根元一元六。</p>
<p>阿难当知。</p>
<p>是根非一非六。</p>
<p>由无始来颠倒沦替，故于圆湛一六义生。</p>
<p>汝须陀洹，虽得六销，犹未亡一。</p>
<p>如太虚空参合群器。</p>
<p>由器形异，名之异空。</p>
<p>除器观空，说空为一。</p>
<p>彼太虚空，云何为汝成同不同。</p>
<p>何况更名是一非一。</p>
<p>则汝了知六受用根，亦复如是。</p>
<p>由明暗等二种相形。</p>
<p>于妙圆中黏湛发见。</p>
<p>见精映色，结色成根。</p>
<p>根元目为清净四大。</p>
<p>因名眼体，如蒲萄朵。</p>
<p>浮根四尘，流逸奔色。</p>
<p>由动静等二种相击。</p>
<p>于妙圆中黏湛发听。</p>
<p>听精映声，卷声成根。</p>
<p>根元目为清净四大。</p>
<p>因名耳体，如新卷叶。</p>
<p>浮根四尘，流逸奔声。</p>
<p>由通塞等二种相发。</p>
<p>于妙圆中黏湛发嗅。</p>
<p>嗅精映香，纳香成根。</p>
<p>根元目为清净四大。</p>
<p>因名鼻体，如双垂爪。</p>
<p>浮根四尘，流逸奔香。</p>
<p>由恬变等二种相参。</p>
<p>于妙圆中黏湛发尝。</p>
<p>尝精映味。</p>
<p>绞味成根。</p>
<p>根元目为清净四大。</p>
<p>因名舌体，如初偃月。</p>
<p>浮根四尘，流逸奔味。</p>
<p>由离合等二种相摩。</p>
<p>于妙圆中黏湛发觉。</p>
<p>觉精映触，抟触成根。</p>
<p>根元目为清净四大。</p>
<p>因名身体，如腰鼓颡。</p>
<p>浮根四尘，流逸奔触。</p>
<p>由生灭等二种相续。</p>
<p>于妙圆中黏湛发知。</p>
<p>知精映法，揽法成根。</p>
<p>根元目为清净四大。</p>
<p>因名意思，如幽室见。</p>
<p>浮根四尘，流逸奔法。</p>
<p>阿难。</p>
<p>如是六根，由彼觉明，有明明觉，失彼精了，黏妄发光。</p>
<p>是以汝今离暗离明，无有见体。</p>
<p>离动离静，元无听质，无通无塞，嗅性不生。</p>
<p>非变非恬，尝无所出。</p>
<p>不离不合，觉触本无。</p>
<p>无灭无生，了知安寄。</p>
<p>汝但不循动静、合离、恬变、通塞、生灭、明暗，如是十二诸有为相。</p>
<p>随拔一根，脱黏内伏伏归元真，发本明耀。</p>
<p>耀性发明，诸余五黏，应拔圆脱。</p>
<p>不由前尘所起知见。</p>
<p>明不循根，寄根明发。</p>
<p>由是六根互相为用。</p>
<p>阿难。</p>
<p>汝岂不知今此会中，阿那律陀，无目而见。</p>
<p>跋难陀龙，无耳而听。</p>
<p>殑伽神女，非鼻闻香。</p>
<p>骄梵钵提，异舌知味。</p>
<p>舜若多神，无身觉触。</p>
<p>如来光中，映令暂现。</p>
<p>既为风质其体元无。</p>
<p>诸灭尽定得寂声闻。</p>
<p>如此会中摩诃迦叶，久灭意根，圆明了知不因心念。</p>
<p>阿难。</p>
<p>今汝诸根若圆拔已，内莹发光。</p>
<p>如是浮尘及器世间诸变化相，如汤销冰，应念化成无上知觉。</p>
<p>阿难。</p>
<p>如彼世人聚见于眼。</p>
<p>若令急合，暗相现前，六根黯然，头足相类。</p>
<p>彼人以手循体外绕，彼虽不见，头足一辨，知觉是同。</p>
<p>缘见因明，暗成无见。</p>
<p>不明自发，则诸暗相永不能昏。</p>
<p>根尘既销，云何觉明不成圆妙。</p>
<p>阿难白佛言：世尊。</p>
<p>如佛说言，因地觉心，欲求常住，要与果位名目相应。</p>
<p>世尊。</p>
<p>如果位中，菩提、涅槃、真如、佛性、庵摩罗识，空如来藏，大圆镜智，是七种名，称谓虽别，清净圆满，体性坚凝，如金刚王，常住不坏。</p>
<p>若此见听，离于明暗动静通塞，毕竟无体。</p>
<p>犹如念心，离于前尘，本无所有。</p>
<p>云何将此毕竟断灭以为修因，欲获如来七常住果。</p>
<p>世尊。</p>
<p>若离明暗，见毕竟空。</p>
<p>如无前尘，念自性灭。</p>
<p>进退循环，微细推求，本无我心及我心所，将谁立因求无上觉。</p>
<p>如来先说湛精圆常。</p>
<p>违越诚言，终成戏论。</p>
<p>云何如来真实语者。</p>
<p>惟垂大慈，开我蒙悕。</p>
<p>佛告阿难。</p>
<p>汝学多闻，未尽诸漏，心中徒知颠倒所因。</p>
<p>真倒现前，实未能识。</p>
<p>恐汝诚心犹未信伏。</p>
<p>吾今试将尘俗诸事，当除汝疑。</p>
<p>即时如来敕罗侯罗击钟一声。</p>
<p>问阿难言。</p>
<p>汝今闻不。</p>
<p>阿难大众，俱言我闻。</p>
<p>钟歇无声。</p>
<p>佛又问言。</p>
<p>汝今闻不。</p>
<p>阿难大众，俱言不闻。</p>
<p>时罗侯罗又击一声。</p>
<p>佛又问言。</p>
<p>汝今闻不。</p>
<p>阿难大众，又言俱闻。</p>
<p>佛问阿难。</p>
<p>汝云何闻，云何不闻。</p>
<p>阿难大众俱白佛言：钟声若击，则我得闻。</p>
<p>击久声销，音响双绝，则名无闻。</p>
<p>如来又敕罗侯击钟。</p>
<p>问阿难言。</p>
<p>汝今声不。</p>
<p>阿难大众，俱言有声。</p>
<p>少选声销。</p>
<p>佛又问言。</p>
<p>尔今声不。</p>
<p>阿难大众，答言无声。</p>
<p>有顷罗侯更来撞钟。</p>
<p>佛又问言。</p>
<p>尔今声不。</p>
<p>阿难大众，俱言有声。</p>
<p>佛问阿难。</p>
<p>汝云何声，云何无声。</p>
<p>阿难大众俱白佛言：钟声若击，则名有声。</p>
<p>击久声销，音响双绝，则名无声。</p>
<p>佛语阿难及诸大众。</p>
<p>汝今云何自语矫乱。</p>
<p>大众阿难，俱时问佛。</p>
<p>我今云何名为矫乱。</p>
<p>佛言：我问汝闻。</p>
<p>汝则言闻。</p>
<p>又问汝声，汝则言声。</p>
<p>唯闻与声，报答无定。</p>
<p>如是云何不名矫乱。</p>
<p>阿难。</p>
<p>声销无响，汝说无闻。</p>
<p>若实无闻，闻性已灭，同于枯木。</p>
<p>钟声更击，汝云何知。</p>
<p>知有知无，自是声尘或无或有。</p>
<p>岂彼闻性为汝有无。</p>
<p>闻实云无，谁知无者。</p>
<p>是故阿难。</p>
<p>声于闻中自有生灭。</p>
<p>非为汝闻声生声灭。</p>
<p>令汝闻性为有为无汝尚颠倒，惑声为闻。</p>
<p>何怪昏迷以常为断，终不应言。</p>
<p>离诸动静闭塞开通，说闻无性。</p>
<p>如重睡人，眠熟床枕。</p>
<p>其家有人，于彼睡时，捣练舂米。</p>
<p>其人梦中闻舂捣声，别作他物。</p>
<p>或为击鼓。</p>
<p>或为撞钟。</p>
<p>即于梦时自怪其钟为木石响。</p>
<p>于时忽寤，遄知杵音。</p>
<p>自告家人，我正梦时，惑此舂音将为鼓响。</p>
<p>阿难。</p>
<p>是人梦中，岂忆静摇开闭通塞。</p>
<p>其形虽寐，闻性不昏。</p>
<p>纵汝形销，命光迁谢，此性云何为汝销灭。</p>
<p>以诸众生从无始来，循诸色声，逐念流转。</p>
<p>曾不开悟性净妙常。</p>
<p>不循所常，逐诸生灭。</p>
<p>由是生生杂染流转。</p>
<p>若弃生灭，守于真常，常光现前，根尘识心应时销落。</p>
<p>想相为尘，识情为垢，二俱远离。</p>
<p>则汝法眼应时清明。</p>
<p>云何不成无上知觉。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
