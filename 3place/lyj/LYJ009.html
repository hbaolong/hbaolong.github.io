<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经009-2024年8月31日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经009-2024年8月31日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="卷九-阿难">卷九 阿难。</h4>
<p>世间一切所修心人，不假禅那，无有智慧。</p>
<p>但能执身不行淫欲。</p>
<p>若行若坐，想念俱无。</p>
<p>爱染不生，无留欲界。</p>
<p>是人应念身为梵侣。</p>
<p>如是一类，名梵众天。</p>
<p>欲习既除，离欲心现。</p>
<p>于诸律仪，爱乐随顺。</p>
<p>是人应时能行梵德。</p>
<p>如是一类，名梵辅天。</p>
<p>身心妙圆，威仪不缺。</p>
<p>清净禁戒，加以明悟。</p>
<p>是人应时能统梵众，为大梵王。</p>
<p>如是一类，名大梵天。</p>
<p>阿难。</p>
<p>此三胜流，一切苦恼所不能逼。</p>
<p>虽非正修真三摩地。</p>
<p>清净心中，诸漏不动。</p>
<p>名为初禅。</p>
<p>阿难。</p>
<p>其次梵天，统摄梵人，圆满梵行。</p>
<p>澄心不动，寂湛生光。</p>
<p>如是一类，名少光天。</p>
<p>光光相然，照耀无尽，映十方界，遍成琉璃，如是一类，名无量光天。</p>
<p>吸持圆光，成就教体。</p>
<p>发化清净，应用无尽。</p>
<p>如是一类，名光音天。</p>
<p>阿难。</p>
<p>此三胜流，一切忧悬所不能逼。</p>
<p>虽非正修真三摩地。</p>
<p>清净心中，粗漏已伏。</p>
<p>名为二禅。</p>
<p>阿难。</p>
<p>如是天人，圆光成音，披音露妙，发成精行，通寂灭乐。</p>
<p>如是一类，名少净天。</p>
<p>净空现前，引发无际，身心轻安，成寂灭乐。</p>
<p>如是一类，名无量净天。</p>
<p>世界身心，一切圆净，净德成就，胜托现前，归寂灭乐。</p>
<p>如是一类，名遍净天。</p>
<p>阿难。</p>
<p>此三胜流，具大随顺，身心安隐，得无量乐。</p>
<p>虽非正得真三摩地。</p>
<p>安隐心中，欢喜毕具。</p>
<p>名为三禅。</p>
<p>阿难。</p>
<p>复次天人，不逼身心，苦因已尽。</p>
<p>乐非常住，久必坏生。</p>
<p>苦乐二心，俱时顿舍。</p>
<p>粗重相灭，净福性生。</p>
<p>如是一类，名福生天。</p>
<p>舍心圆融，胜解清净。</p>
<p>福无遮中，得妙随顺，穷未来际。</p>
<p>如是一类，名福爱天。</p>
<p>阿难。</p>
<p>从是天中，有二歧路。</p>
<p>若于先心，无量净光，福德圆明，修证而住。</p>
<p>如是一类，名广果天。</p>
<p>若于先心，双厌苦乐，精研舍心，相续不断。</p>
<p>圆穷舍道，身心俱灭。</p>
<p>心虑灰凝，经五百劫。</p>
<p>是人既以生灭为因。</p>
<p>不能发明不生灭性。</p>
<p>初半劫灭。</p>
<p>后半劫生。</p>
<p>如是一类，名无想天。</p>
<p>阿难。</p>
<p>此四胜流，一切世间诸苦乐境所不能动。</p>
<p>虽非无为真不动地。</p>
<p>有所得心，功用纯熟。</p>
<p>名为四禅。</p>
<p>阿难。</p>
<p>此中复有五不还天。</p>
<p>于下界中九品习气，俱时灭尽。</p>
<p>苦乐双忘。</p>
<p>下无卜居。</p>
<p>故于舍心众同分中，安立居处。</p>
<p>阿难。</p>
<p>苦乐两灭，斗心不交。</p>
<p>如是一类，名无烦天。</p>
<p>机括独行，研交无地。</p>
<p>如是一类，名无热天。</p>
<p>十方世界，妙见圆澄，更无尘象一切沈垢。</p>
<p>如是一类，名善见天。</p>
<p>精见现前，陶铸无碍。</p>
<p>如是一类，名善现天。</p>
<p>究竟群几，穷色性性，入无边际。</p>
<p>如是一类，名色究竟天。</p>
<p>阿难。</p>
<p>此不还天，彼诸四禅四位天王，独有钦闻，不能知见。</p>
<p>如今世间旷野深山，圣道场地，皆阿罗汉所住持故，世间粗人所不能见。</p>
<p>阿难。</p>
<p>是十八天，独行无交，未尽形累。</p>
<p>自此已还，名为色界。</p>
<p>复次阿难。</p>
<p>从是有顶色边际中，其间复有二种歧路。</p>
<p>若于舍心发明智慧，慧光圆通，便出尘界，成阿罗汉，入菩萨乘。</p>
<p>如是一类，名为回心大阿罗汉。</p>
<p>若在舍心，舍厌成就。</p>
<p>觉身为碍，销碍入空。</p>
<p>如是一类，名为空处。</p>
<p>诸碍既销，无碍无灭。</p>
<p>其中唯留阿赖耶识。</p>
<p>全于末那半分微细。</p>
<p>如是一类，名为识处。</p>
<p>空色既亡，识心都灭。</p>
<p>十方寂然，回无攸往。</p>
<p>如是一类，名无所有处。</p>
<p>识性不动，以灭穷研，于无尽中发宣尽性。</p>
<p>如存不存。</p>
<p>若尽非尽。</p>
<p>如是一类，名为非想非非想处。</p>
<p>此等穷空，不尽空理。</p>
<p>从不还天圣道穷者，如是一类，名不回心钝阿罗汉。</p>
<p>若从无想诸外道天，穷空不归，迷漏无闻，便入轮转。</p>
<p>阿难。</p>
<p>是诸天上各各天人，则是凡夫业果酬答，答尽入轮。</p>
<p>彼之天王，即是菩萨游三摩提，渐次增进，回向圣伦所修行路。</p>
<p>阿难。</p>
<p>是四空天，身心灭尽，定性现前，无业果色。</p>
<p>从此逮终，名无色界。</p>
<p>此皆不了妙觉明心。</p>
<p>积妄发生，妄有三界。</p>
<p>中间妄随七趣沉溺。</p>
<p>补特伽罗各从其类。</p>
<p>复次阿难。</p>
<p>是三界中，复有四种阿修罗类。</p>
<p>若于鬼道以护法力，乘通入空。</p>
<p>此阿修罗从卵而生，鬼趣所摄。</p>
<p>若于天中降德贬坠，其所卜居邻于日月。</p>
<p>此阿修罗从胎而出，人趣所摄。</p>
<p>有修罗王执持世界，力洞无畏，能与梵王及天帝释四天争权。</p>
<p>此阿修罗因变化有，天趣所摄。</p>
<p>阿难。</p>
<p>别有一分下劣修罗。</p>
<p>生大海心，沉水穴口，旦游虚空，暮归水宿，此阿修罗因湿气有，畜生趣摄。</p>
<p>阿难。</p>
<p>如是地狱、饿鬼、畜生、人及神仙、天洎修罗。</p>
<p>精研七趣，皆是昏沉诸有为相。</p>
<p>妄想受生。</p>
<p>妄想随业。</p>
<p>于妙圆明无作本心，皆如空华，元无所著。</p>
<p>但一虚妄，更无根绪。</p>
<p>阿难。</p>
<p>此等众生，不识本心，受此轮回，经无量劫，不得真净，皆由随顺杀盗淫故。</p>
<p>反此三种。</p>
<p>又则出生无杀盗淫。</p>
<p>有名鬼伦。</p>
<p>无名天趣。</p>
<p>有无相倾，起轮回性。</p>
<p>若得妙发三摩提者，则妙常寂。</p>
<p>有无二无，无二亦灭。</p>
<p>尚无不杀不偷不淫。</p>
<p>云何更随杀盗淫事。</p>
<p>阿难。</p>
<p>不断三业，各各有私。</p>
<p>因各各私。</p>
<p>众私同分，非无定处。</p>
<p>自妄发生，生妄无因，无可寻究。</p>
<p>汝勖修行，欲得菩提，要除三惑。</p>
<p>不尽三惑，纵得神通，皆是世间有为功用。</p>
<p>习气不灭，落于魔道。</p>
<p>虽欲除妄，倍加虚伪。</p>
<p>如来说为可哀怜者。</p>
<p>汝妄自造。</p>
<p>非菩提咎。</p>
<p>作是说者，名为正说。</p>
<p>若他说者，即魔王说。</p>
<p>即时如来将罢法座。</p>
<p>于师子床，揽七宝几，回紫金山，再来仉倚。</p>
<p>普告大众及阿难言：汝等有学缘觉声闻，今日回心趣大菩提无上妙觉。</p>
<p>吾今已说真修行法。</p>
<p>汝犹未识修奢摩他毗婆舍那微细魔事。</p>
<p>魔境现前，汝不能识。</p>
<p>洗心非正，落于邪见。</p>
<p>或汝阴魔。</p>
<p>或复天魔。</p>
<p>或著鬼神。</p>
<p>或遭魑魅。</p>
<p>心中不明，认贼为子。</p>
<p>又复于中得少为足。</p>
<p>如第四禅无闻比丘，妄言证圣。</p>
<p>天报已毕，衰相现前。</p>
<p>谤阿罗汉身遭后有，堕阿鼻狱。</p>
<p>汝应谛听。</p>
<p>吾今为汝子细分别。</p>
<p>阿难起立，并其会中同有学者，欢喜顶礼，伏听慈诲。</p>
<p>佛告阿难及诸大众。</p>
<p>汝等当知。</p>
<p>有漏世界十二类生，本觉妙明觉圆心体，与十方佛无二无别。</p>
<p>由汝妄想迷理为咎，痴爱发生。</p>
<p>生发遍迷，故有空性。</p>
<p>化迷不息，有世界生。</p>
<p>则此十方微尘国土，非无漏者，皆是迷顽妄想安立。</p>
<p>当知虚空生汝心内，犹如片云点太清里。</p>
<p>况诸世界在虚空耶。</p>
<p>汝等一人发真归元，此十方空皆悉销殒。</p>
<p>云何空中所有国土而不振裂。</p>
<p>汝辈修禅饰三摩地。</p>
<p>十方菩萨，及诸无漏大阿罗汉，心精通吻，当处湛然。</p>
<p>一切魔王及与鬼神诸凡夫天，见其宫殿无故崩裂。</p>
<p>大地振坼水陆飞腾，无不惊慑。</p>
<p>凡夫昏暗，不觉迁讹。</p>
<p>彼等咸得五种神通，唯除漏尽，恋此尘劳。</p>
<p>如何令汝摧裂其处。</p>
<p>是故鬼神，及诸天魔，魍魉妖精，于三昧时，佥来恼汝。</p>
<p>然彼诸魔虽有大怒。</p>
<p>彼尘劳内。</p>
<p>汝妙觉中。</p>
<p>如风吹光，如刀断水，了不相触。</p>
<p>汝如沸汤，彼如坚冰，暖气渐邻，不日销殒。</p>
<p>徒恃神力，但为其客。</p>
<p>成就破乱，由汝心中五阴主人。</p>
<p>主人若迷，客得其便。</p>
<p>当处禅那，觉悟无惑，则彼魔事无奈汝何。</p>
<p>阴销入明，则彼群邪咸受幽气。</p>
<p>明能破暗，近自销殒。</p>
<p>如何取留，扰乱禅定。</p>
<p>若不明悟，被阴所迷。</p>
<p>则汝阿难必为魔子，成就魔人。</p>
<p>如摩登伽，殊为眇劣。</p>
<p>彼唯咒汝，破佛律仪。</p>
<p>八万行中，祗毁一戒。</p>
<p>心清净故，尚未沦溺。</p>
<p>此乃隳汝宝觉全身。</p>
<p>如宰臣家，忽逢籍没。</p>
<p>宛转零落，无可哀救。</p>
<p>阿难当知。</p>
<p>汝坐道场，销落诸念。</p>
<p>其念若尽，则诸离念一切精明。</p>
<p>动静不移。</p>
<p>忆忘如一。</p>
<p>当住此处入三摩提。</p>
<p>如明目人，处大幽暗，精性妙净，心未发光。</p>
<p>此则名为色阴区宇。</p>
<p>若目明朗，十方洞开，无复幽黯，名色阴尽。</p>
<p>是人则能超越劫浊。</p>
<p>观其所由，坚固妄想以为其本。</p>
<p>阿难。</p>
<p>当在此中精研妙明，四大不织，少选之间，身能出碍。</p>
<p>此名精明流溢前境。</p>
<p>斯但功用暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>阿难。</p>
<p>复以此心精研妙明，其身内彻。</p>
<p>是人忽然于其身内，拾出蛲蛔。</p>
<p>身相宛然，亦无伤毁。</p>
<p>此名精明流溢形体。</p>
<p>斯但精行暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心内外精研。</p>
<p>其时魂魄意志精神，除执受身，余皆涉入，互为宾主。</p>
<p>忽于空中闻说法声。</p>
<p>或闻十方同敷密义。</p>
<p>此名精魄递相离合，成就善种。</p>
<p>暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心澄露皎彻，内光发明。</p>
<p>十方遍作阎浮檀色。</p>
<p>一切种类化为如来。</p>
<p>于时忽见毗卢遮那，踞天光台，千佛围绕，百亿国土及与莲华，俱时出现。</p>
<p>此名心魂灵悟所染，心光研明，照诸世界。</p>
<p>暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心精研妙明，观察不停，抑按降伏，制止超越。</p>
<p>于时忽然十方虚空，成七宝色，或百宝色。</p>
<p>同时遍满，不相留碍。</p>
<p>青黄赤白，各各纯现。</p>
<p>此名抑按功力逾分。</p>
<p>暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心研究澄彻，精光不乱。</p>
<p>忽于夜半，在暗室内，见种种物，不殊白昼。</p>
<p>而暗室物，亦不除灭。</p>
<p>此名心细，密澄其见，所视洞幽。</p>
<p>暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心圆入虚融，四体忽然同于草木，火烧刀斫，曾无所觉。</p>
<p>又则火光不能烧爇。</p>
<p>纵割其肉，犹如削木。</p>
<p>此名尘并，排四大性，一向入纯。</p>
<p>暂得如是，非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心成就清净，净心功极，忽见大地十方山河皆成佛国，具足七宝，光明遍满。</p>
<p>又见恒沙诸佛如来遍满空界，楼殿华丽。</p>
<p>下见地狱，上观天宫，得无障碍。</p>
<p>此名欣厌凝想日深，想久化成。</p>
<p>非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心研究深远。</p>
<p>忽于中夜，遥见远方市井街巷，亲族眷属，或闻其语。</p>
<p>此名迫心逼极飞出，故多隔见。</p>
<p>非为圣证。</p>
<p>不作圣心，名善境界。</p>
<p>若作圣解，即受群邪。</p>
<p>又以此心研究精极。</p>
<p>见善知识，形体变移。</p>
<p>少选无端种种迁改。</p>
<p>此名邪心含受魑魅。</p>
<p>或遭天魔入其心腹。</p>
<p>无端说法，通达妙义。</p>
<p>非为圣证。</p>
<p>不作圣心，魔事销歇。</p>
<p>若作圣解，即受群邪。</p>
<p>阿难。</p>
<p>如是十种禅那现境，皆是色阴用心交互，故现斯事。</p>
<p>众生顽迷，不自忖量。</p>
<p>逢此因缘，迷不自识，谓言登圣。</p>
<p>大妄语成，堕无间狱。</p>
<p>汝等当依如来灭后，于末法中宣示斯义。</p>
<p>无令天魔得其方便。</p>
<p>保持覆护，成无上道。</p>
<p>阿难。</p>
<p>彼善男子，修三摩提奢摩他中色阴尽者，见诸佛心，如明镜中显现其像。</p>
<p>若有所得而未能用。</p>
<p>犹如魇人，手足宛然，见闻不惑，心触客邪而不能动。</p>
<p>此则名为受阴区宇。</p>
<p>若魇咎歇，其心离身，返观其面，去住自由，无复留碍，名受阴尽。</p>
<p>是人则能超越见浊。</p>
<p>观其所由，虚明妄想以为其本。</p>
<p>阿难。</p>
<p>彼善男子，当在此中得大光耀。</p>
<p>其心发明，内抑过分。</p>
<p>忽于其处发无穷悲。</p>
<p>如是乃至观见蚊虫，犹如赤子，心生怜愍，不觉流泪。</p>
<p>此名功用抑摧过越。</p>
<p>悟则无咎，非为圣证。</p>
<p>觉了不迷，久自销歇。</p>
<p>若作圣解，则有悲魔入其心腑。</p>
<p>见人则悲，啼泣无限。</p>
<p>失于正受，当从沦坠。</p>
<p>阿难。</p>
<p>又彼定中诸善男子，见色阴销，受阴明白。</p>
<p>胜相现前，感激过分。</p>
<p>忽于其中生无限勇。</p>
<p>其心猛利，志齐诸佛。</p>
<p>谓三僧祇，一念能越。</p>
<p>此名功用陵率过越。</p>
<p>悟则无咎，非为圣证。</p>
<p>觉了不迷，久自销歇。</p>
<p>若作圣解，则有狂魔入其心腑。</p>
<p>见人则夸，我慢无比。</p>
<p>其心乃至上不见佛，下不见人。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>前无新证，归失故居。</p>
<p>智力衰微，入中隳地，回无所见。</p>
<p>心中忽然生大枯渴。</p>
<p>于一切时沈忆不散。</p>
<p>将此以为勤精进相。</p>
<p>此名修心无慧自失。</p>
<p>悟则无咎，非为圣证。</p>
<p>若作圣解，则有忆魔入其心腑。</p>
<p>旦夕撮心，悬在一处。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>慧力过定，失于猛利。</p>
<p>以诸胜性怀于心中，自心已疑是卢舍那，得少为足。</p>
<p>此名用心亡失恒审，溺于知见。</p>
<p>悟则无咎，非为圣证。</p>
<p>若作圣解，则有下劣易知足魔，入其心腑。</p>
<p>见人自言我得无上第一义谛。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>新证未获，故心已亡。</p>
<p>历览二际，自生艰险。</p>
<p>于心忽然生无尽忧。</p>
<p>如坐铁床，如饮毒药，心不欲活。</p>
<p>常求于人令害其命，早取解脱。</p>
<p>此名修行失于方便。</p>
<p>悟则无咎，非为圣证。</p>
<p>若作圣解，则有一分常忧愁魔，入其心腑。</p>
<p>手执刀剑，自割其肉，欣其舍寿。</p>
<p>或常忧愁，走入山林，不耐见人。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>处清净中，心安隐后，忽然自有无限喜生。</p>
<p>心中欢悦，不能自止。</p>
<p>此名轻安无慧自禁。</p>
<p>悟则无咎，非为圣证。</p>
<p>若作圣解，则有一分好喜乐魔，入其心腑。</p>
<p>见人则笑。</p>
<p>于衢路傍自歌自舞。</p>
<p>自谓已得无碍解脱。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>自谓已足，忽有无端大我慢起。</p>
<p>如是乃至慢与过慢，及慢过慢，或增上慢，或卑劣慢，一时俱发。</p>
<p>心中尚轻十方如来。</p>
<p>何况下位声闻缘觉。</p>
<p>此名见胜无慧自救。</p>
<p>悟则无咎，非为圣证。</p>
<p>若作圣解，则有一分大我慢魔，入其心腑。</p>
<p>不礼塔庙，摧毁经像。</p>
<p>谓檀越言，此是金铜，或是土木。</p>
<p>经是树叶，或是(叠毛)华。</p>
<p>肉身真常，不自恭敬，却崇土木，实为颠倒。</p>
<p>其深信者，从其毁碎，埋弃地中。</p>
<p>疑误众生入无间狱。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>于精明中，圆悟精理，得大随顺。</p>
<p>其心忽生无量轻安。</p>
<p>已言成圣得大自在。</p>
<p>此名因慧获诸轻清。</p>
<p>悟则无咎，非为圣证。</p>
<p>若作圣解，则有一分好轻清魔，入其心腑。</p>
<p>自谓满足，更不求进。</p>
<p>此等多作无闻比丘。</p>
<p>疑误众生，堕阿鼻狱。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>于明悟中得虚明性。</p>
<p>其中忽然归向永灭。</p>
<p>拨无因果，一向入空。</p>
<p>空心现前，乃至心生长断灭解。</p>
<p>悟则无咎，非为圣证。</p>
<p>若作圣解，则有空魔入其心腑。</p>
<p>乃谛持戒，名为小乘。</p>
<p>菩萨悟空，有何持犯。</p>
<p>其人常于信心檀越，饮酒啖肉，广行淫秽。</p>
<p>因魔力故，摄其前人不生疑谛。</p>
<p>鬼心久入，或食屎尿与酒肉等。</p>
<p>一种俱空，破佛律仪，误入人罪。</p>
<p>失于正受，当从沦坠。</p>
<p>又彼定中诸善男子，见色阴销，受阴明白。</p>
<p>味其虚明深入心骨。</p>
<p>其心忽有无限爱生。</p>
<p>爱极发狂，便为贪欲。</p>
<p>此名定境安顺入心，无慧自持，误入诸欲。</p>
<p>悟则无咎，非为圣证。</p>
<p>若作圣解，则有欲魔入其心腑。</p>
<p>一向说欲为菩提道。</p>
<p>化诸白衣平等行欲。</p>
<p>其行淫者，名持法子。</p>
<p>神鬼力故，于末世中摄其凡愚，其数至百。</p>
<p>如是乃至一百二百，或五六百多满千万。</p>
<p>魔心生厌，离其身体。</p>
<p>威德既无，陷于王难。</p>
<p>疑误众生，入无间狱。</p>
<p>失于正受，当从沦坠。</p>
<p>阿难。</p>
<p>如是十种禅那现境，皆是受阴用心交互，故现斯事。</p>
<p>众生顽迷，不自忖量。</p>
<p>逢此因缘，迷不自识，谓言登圣。</p>
<p>大妄语成，堕无间狱。</p>
<p>汝等亦当将如来语，于我灭后传示末法。</p>
<p>遍令众生开悟斯义。</p>
<p>无令天魔得其方便。</p>
<p>保持覆护，成无上道。</p>
<p>阿难。</p>
<p>彼善男子修三摩提受阴尽者，虽未漏尽，心离其形，如鸟出笼，已能成就，从是凡身上历菩萨六十圣位。</p>
<p>得意生身，随往无碍。</p>
<p>譬如有人，熟寐寱言。</p>
<p>是人虽则无别所知。</p>
<p>其言已成音韵伦次。</p>
<p>令不寐者，咸悟其语。</p>
<p>此则名为想阴区宇。</p>
<p>若动念尽，浮想销除。</p>
<p>于觉明心，如去尘垢。</p>
<p>一伦生死，首尾圆照，名想阴尽。</p>
<p>是人则能超烦恼浊。</p>
<p>观其所由，融通妄想以为其本。</p>
<p>阿难。</p>
<p>彼善男子受阴虚妙，不遭邪虑，圆定发明。</p>
<p>三摩地中，心爱圆明，锐其精思贪求善巧。</p>
<p>尔时天魔候得其便，飞精附人，口说经法。</p>
<p>其人不觉是其魔著，自言谓得无上涅槃。</p>
<p>来彼求巧善男子处，敷座说法。</p>
<p>其形斯须，或作比丘，令彼人见。</p>
<p>或为帝释。</p>
<p>或为妇女。</p>
<p>或比丘尼。</p>
<p>或寝暗室身有光明。</p>
<p>是人愚迷，惑为菩萨。</p>
<p>信其教化，摇荡其心。</p>
<p>破佛律仪，潜行贪欲。</p>
<p>口中好言灾祥变异。</p>
<p>或言如来某处出世。</p>
<p>或言劫火。</p>
<p>或说刀兵。</p>
<p>恐怖于人。</p>
<p>令其家资，无故耗散。</p>
<p>此名怪鬼年老成魔，恼乱是人。</p>
<p>厌足心生，去彼人体。</p>
<p>弟子与师，俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>阿难。</p>
<p>又善男子，受阴虚妙，不遭邪虑，圆定发明。</p>
<p>三摩地中心爱，游荡，飞其精思，贪求经历。</p>
<p>尔时天魔候得其便，飞精附人，口说经法。</p>
<p>其人亦不觉知魔著，亦言自得无上涅槃。</p>
<p>来彼求游善男子处，敷座说法。</p>
<p>自形无变。</p>
<p>其听法者，忽自见身坐宝莲华，全体化成紫金光聚。</p>
<p>一众听人，各各如是，得未曾有。</p>
<p>是人愚迷，惑为菩萨。</p>
<p>淫逸其心，破佛律仪，潜行贪欲。</p>
<p>口中好言诸佛应世。</p>
<p>某处某人，当是某佛化身来此。</p>
<p>某人即是某菩萨等，来化人间。</p>
<p>其人见故，心生倾渴，邪见密兴，种智销灭。</p>
<p>此名魅鬼年老成魔，恼乱是人。</p>
<p>厌足心生，去彼人体。</p>
<p>弟子与师。</p>
<p>俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱绵合，澄其精思，贪求契合。</p>
<p>尔时天魔候得其便，飞精附人，口说经法。</p>
<p>其人实不觉知魔著，亦言自得无上涅槃。</p>
<p>来彼求合善男子处，敷座说法。</p>
<p>其形及彼听法之人，外无迁变。</p>
<p>令其听者，未闻法前，心自开悟。</p>
<p>念念移易。</p>
<p>或得宿命。</p>
<p>或有他心。</p>
<p>或见地狱。</p>
<p>或知人间好恶诸事。</p>
<p>或口说偈。</p>
<p>或自诵经。</p>
<p>各各欢娱，得未曾有。</p>
<p>是人愚迷，惑为菩萨。</p>
<p>绵爱其心，破佛律仪，潜行贪欲。</p>
<p>口中好言佛有大小。</p>
<p>某佛先佛。</p>
<p>某佛后佛。</p>
<p>其中亦有真佛假佛。</p>
<p>男佛女佛。</p>
<p>菩萨亦然。</p>
<p>其人见故，洗涤本心，易入邪悟。</p>
<p>此名魅鬼年老成魔，恼乱是人。</p>
<p>厌足心生，去彼人体。</p>
<p>弟子与师，俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱根本，穷览物化性之终始，精爽其心，贪求辨析。</p>
<p>尔时天魔候得其便，飞精附人，口说经法。</p>
<p>其人先不觉知魔著，亦言自得无上涅槃。</p>
<p>来彼求元善男子处，敷座说法。</p>
<p>身有威神，摧伏求者。</p>
<p>令其座下，虽未闻法，自然心伏。</p>
<p>是诸人等，将佛涅槃菩提法身，即是现前我肉身上。</p>
<p>父父子子，递代相生，即是法身常住不绝。</p>
<p>都指现在即为佛国。</p>
<p>无别净居及金色相。</p>
<p>其人信受，亡失先心。</p>
<p>身命归依，得未曾有。</p>
<p>是等愚迷，惑为菩萨。</p>
<p>推究其心，破佛律仪，潜行贪欲。</p>
<p>口中好言眼耳鼻舌，皆为净土。</p>
<p>男女二根，即是菩提涅槃真处。</p>
<p>彼无知者，信是秽言。</p>
<p>此名蛊毒魇胜恶鬼年老成魔，恼乱是人。</p>
<p>厌足心生，去彼人体。</p>
<p>弟子与师，俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱悬应，周流精研，贪求冥感。</p>
<p>尔时天魔候得其便，飞精附人，口说经法。</p>
<p>其人元不觉知魔著，亦言自得无上涅槃。</p>
<p>来彼求应善男子处，敷座说法。</p>
<p>能令听众，暂见其身如百千岁。</p>
<p>心生爱染，不能舍离。</p>
<p>身为奴仆，四事供养，不觉疲劳。</p>
<p>各各令其座下人心，知是先师本善知识，别生法爱，黏如胶漆，得未曾有。</p>
<p>是人愚迷，惑为菩萨。</p>
<p>亲近其心，破佛律仪，潜行贪欲。</p>
<p>口中好言，我于前世于某生中，先度某人。</p>
<p>当时是我妻妾兄弟，今来相度。</p>
<p>与汝相随归某世界，供养某佛。</p>
<p>或言别有大光明天，佛于中住，一切如来所休居地。</p>
<p>彼无知者，信是虚诳，遗失本心。</p>
<p>此名疠鬼年老成魔，恼乱是人。</p>
<p>厌足心生，去彼人体。</p>
<p>弟子与师，俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱深入。</p>
<p>克己辛勤，乐处阴寂，贪求静谧。</p>
<p>尔时天魔候得其便，飞精附人，口说经法。</p>
<p>其人本不觉知魔著，亦言自得无上涅槃。</p>
<p>来彼求阴善男子处，敷座说法。</p>
<p>令其听人，各知本业。</p>
<p>或于其处语一人言，汝今未死，已作畜生。</p>
<p>敕使一人于后蹋尾顿令其人起不能得。</p>
<p>于是一众倾心敛伏。</p>
<p>有人起心，已知其肇。</p>
<p>佛律仪外，重加精苦。</p>
<p>诽谛比丘，骂詈徒众。</p>
<p>讦露人事，不避讥嫌。</p>
<p>口中好言未然祸福。</p>
<p>及至其时，毫发无失。</p>
<p>此大力鬼年老成魔，恼乱是人。</p>
<p>厌足心生，去彼人体。</p>
<p>弟子与师，俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱知见，勤苦研寻，贪求宿命。</p>
<p>尔时天魔候得其便，飞精附人，口说经法。</p>
<p>其人殊不觉知魔著，亦言自得无上涅槃。</p>
<p>来彼求知善男子处，敷座说法。</p>
<p>是人无端于说法处，得大宝珠，其魔或时化为畜生，口衔其珠，及杂珍宝简册符牍诸奇异物，先授彼人，后著其体。</p>
<p>或诱听人藏于地下，有明月珠照耀其处。</p>
<p>是诸听者，得未曾有。</p>
<p>多食药草，不餐嘉馔。</p>
<p>或时日餐一麻一麦，其形肥充，魔力持故。</p>
<p>诽谛比丘，骂詈徒众，不避讥嫌。</p>
<p>口中好言他方宝藏，十方圣贤潜匿之处。</p>
<p>随其后者，往往见有奇异之人。</p>
<p>此名山林土地城隍川岳鬼神，年老成魔。</p>
<p>或有宣淫破佛戒律，与承事者潜行五欲。</p>
<p>或有精进纯食草木。</p>
<p>无定行事，恼乱是人。</p>
<p>厌足心生，去彼人体。</p>
<p>弟子与师，俱陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱神通，种种变化，研究化元，贪取神力。</p>
<p>尔时天魔候得其便，飞精附人，口说经法。</p>
<p>其人诚不觉知魔著，亦言自得无上涅槃。</p>
<p>来彼求通善男子处，敷座说法。</p>
<p>是人或复手执火光，手撮其光，分于所听四众头上。</p>
<p>是诸听人顶上火光，皆长数尺，亦无热性，曾不焚烧。</p>
<p>或水上行，如履平地。</p>
<p>或于空中安坐不动。</p>
<p>或入瓶内。</p>
<p>或处囊中。</p>
<p>越牖透垣，曾无障碍。</p>
<p>唯于刀兵不得自在。</p>
<p>自言是佛。</p>
<p>身著白衣，受比丘礼。</p>
<p>诽谛禅律，骂詈徒众。</p>
<p>讦露人事，不避讥嫌。</p>
<p>口中常说神通自在。</p>
<p>或复令人傍见佛土。</p>
<p>鬼力惑人，非有真实。</p>
<p>赞叹行淫，不毁粗行。</p>
<p>将诸猥媟，以为传法。</p>
<p>此名天地大力山精，海精风精河精土精，一切草木积劫精魅。</p>
<p>或复龙魅。</p>
<p>或寿终仙，再活为魅，或仙期终，计年应死，其形不化，他怪所附。</p>
<p>年老成魔，恼乱是人。</p>
<p>厌足心生，去彼人体。</p>
<p>弟子与师，多陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱入灭，研究化性，贪求深空。</p>
<p>尔时天魔候得其便，飞精附人，口说经法。</p>
<p>其人终不觉知魔著，亦言自得无上涅槃。</p>
<p>来彼求空善男子处，敷座说法。</p>
<p>于大众内，其形忽空，众无所见。</p>
<p>还从虚空突然而出，存没自在。</p>
<p>或现其身洞如琉璃。</p>
<p>或垂手足作旃檀气。</p>
<p>或大小便如厚石蜜。</p>
<p>诽毁戒律，轻贱出家。</p>
<p>口中常说无因无果。</p>
<p>一死永灭，无复后身，及诸凡圣。</p>
<p>虽得空寂，潜行贪欲。</p>
<p>受其欲者，亦得空心，拨无因果。</p>
<p>此名日月薄蚀精气，金玉芝草，麟凤龟鹤，经千万年不死为灵，出生国土。</p>
<p>年老成魔，恼乱是人。</p>
<p>厌足心生，去彼人体。</p>
<p>弟子与师，多陷王难。</p>
<p>汝当先觉，不入轮回。</p>
<p>迷惑不知，堕无间狱。</p>
<p>又善男子，受阴虚妙，不遭邪虑，圆定发明。</p>
<p>三摩地中，心爱长寿，辛苦研几，贪求永岁，弃分段生，顿希变易细相常住。</p>
<p>尔时天魔候得其便，飞精附人，口说经法。</p>
<p>其人竟不觉知魔著，亦言自得无上涅槃。</p>
<p>来彼求生善男子处，敷座说法。</p>
<p>好言他方往还无滞。</p>
<p>或经万里，瞬息再来。</p>
<p>皆于彼方取得其物。</p>
<p>或于一处，在一宅中，数步之间，令其从东诣至西壁是人急行，累年不到。</p>
<p>因此心信，疑佛现前。</p>
<p>口中常说，十方众生皆是吾子。</p>
<p>我生诸佛。</p>
<p>我出世界。</p>
<p>我是元佛，出世自然，不因修得。</p>
<p>此名住世自在天魔，使其眷属，如遮文茶，及四天王毗舍童子，未发心者，利其虚明，食彼精气。</p>
<p>或不因师，其修行人亲自观见，称执金刚与汝长命。</p>
<p>现美女身，盛行贪欲。</p>
<p>未逾年岁，肝脑枯竭。</p>
<p>口兼独言，听若妖魅。</p>
<p>前人未详，多陷王难。</p>
<p>未及遇刑，先已干死。</p>
<p>恼乱彼人，以至殂殒。</p>
<p>汝当先觉，不入轮回。</p>
<p>迷惑不知，堕无间狱。</p>
<p>阿难当知。</p>
<p>是十种魔，于末世时，在我法中出家修道。</p>
<p>或附人体。</p>
<p>或自现形。</p>
<p>皆言已成正遍知觉。</p>
<p>赞叹淫欲，破佛律仪。</p>
<p>先恶魔师，与魔弟子，淫淫相传。</p>
<p>如是邪精魅其心腑。</p>
<p>近则九生。</p>
<p>多踰百世。</p>
<p>令真修行，总为魔眷。</p>
<p>命终之后，必为魔民。</p>
<p>失正遍知，堕无间狱。</p>
<p>汝今未须先取寂灭。</p>
<p>纵得无学，留愿入彼末法之中，起大慈悲，救度正心深信众生，令不著魔，得正知见。</p>
<p>我今度汝已出生死。</p>
<p>汝遵佛语，名报佛恩。</p>
<p>阿难。</p>
<p>如是十种禅那现境，皆是想阴。</p>
<p>用心交互，故现斯事。</p>
<p>众生顽迷，不自忖量。</p>
<p>逢此因缘，迷不自识，谓言登圣。</p>
<p>大妄语成，堕无间狱。</p>
<p>汝等必须将如来语，于我灭后，传示末法。</p>
<p>遍令众生，开悟斯义。</p>
<p>无令天魔得其方便。</p>
<p>保持覆护，成无上道。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
