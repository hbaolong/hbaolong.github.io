<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经007-2024年8月25日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经007-2024年8月25日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="卷七-阿难">卷七 阿难。</h4>
<p>汝问摄心。</p>
<p>我今先说入三摩地，修学妙门，求菩萨道。</p>
<p>要先持此四种律仪，皎如冰霜。</p>
<p>自不能生一切枝叶。</p>
<p>心三口四，生必无因。</p>
<p>阿难。</p>
<p>如是四事，若不遗失。</p>
<p>心尚不缘色香味触。</p>
<p>一切魔事，云何发生。</p>
<p>若有宿习不能灭除。</p>
<p>汝教是人，一心诵我佛顶光明摩诃萨怛多般怛啰无上神咒。</p>
<p>斯是如来无见顶相，无为心佛从顶发辉，坐宝莲华所说心咒。</p>
<p>且汝宿世与摩登伽，历劫因缘恩爱习气，非是一生及与一劫。</p>
<p>我一宣扬，爱心永脱，成阿罗汉。</p>
<p>彼尚淫女，无心修行。</p>
<p>神力冥资速证无学。</p>
<p>云何汝等在会声闻，求最上乘决定成佛。</p>
<p>譬如以尘扬于顺风，有何艰险。</p>
<p>若有末世欲坐道场。</p>
<p>先持比丘清净禁戒。</p>
<p>要当选择戒清净者，第一沙门，以为其师。</p>
<p>若其不遇真清净僧，汝戒律仪必不成就。</p>
<p>戒成已后，著新净衣，然香闲居，诵此心佛所说神咒一百八遍，然后结界，建立道场。</p>
<p>求于十方现住国土无上如来，放大悲光来灌其顶。</p>
<p>阿难。</p>
<p>如是末世清净比丘，若比丘尼，白衣檀越，心灭贪淫，持佛净戒。</p>
<p>于道场中发菩萨愿。</p>
<p>出入澡浴。</p>
<p>六时行道。</p>
<p>如是不寐，经三七日。</p>
<p>我自现身至其人前，摩顶安慰，令其开悟。</p>
<p>阿难白佛言：世尊。</p>
<p>我蒙如来无上悲诲，心已开悟。</p>
<p>自知修证无学道成。</p>
<p>末法修行建立道场，云何结界，合佛世尊清净轨则。</p>
<p>佛告阿难。</p>
<p>若末世人愿立道场。</p>
<p>先取雪山大力白牛。</p>
<p>食其山中肥腻香草。</p>
<p>此牛唯饮雪山清水。</p>
<p>其粪微细。</p>
<p>可取其粪，和合栴檀，以泥其地。</p>
<p>若非雪山，其牛臭秽，不堪涂地。</p>
<p>别于平原，穿去地皮五尺已下，取其黄土，和上栴檀、沉水、苏合、薰陆、郁金、白胶、青木、零陵、甘松、及鸡舌香。</p>
<p>以此十种细罗为粉。</p>
<p>合土成泥，以涂场地。</p>
<p>方圆丈六，为八角坛。</p>
<p>坛心置一金银铜木所造莲华。</p>
<p>华中安钵。</p>
<p>钵中先盛八月露水。</p>
<p>水中随安所有华叶。</p>
<p>取八圆镜，各安其方，围绕华钵。</p>
<p>镜外建立十六莲华。</p>
<p>十六香炉，间华铺设。</p>
<p>庄严香炉，纯烧沉水，无令见火。</p>
<p>取白牛乳，置十六器。</p>
<p>乳为煎饼，并诸砂糖、油饼、乳糜、苏合、蜜姜、纯酥、纯蜜。</p>
<p>于莲华外，各各十六围绕华外。</p>
<p>以奉诸佛及大菩萨。</p>
<p>每以食时，若在中夜，取蜜半升，用酥三合。</p>
<p>坛前别安一小火炉。</p>
<p>以兜楼婆香，煎取香水，沐浴其炭，然令猛炽。</p>
<p>投是酥蜜于炎炉内，烧令烟尽，享佛菩萨。</p>
<p>令其四外遍悬幡华。</p>
<p>于坛室中，四壁敷设十方如来及诸菩萨所有形像。</p>
<p>应于当阳，张卢舍那、释迦、弥勒、阿閦、弥陀。</p>
<p>诸大变化观音形像，兼金刚藏，安其左右。</p>
<p>帝释、梵王、乌刍瑟摩、并蓝地迦、诸军茶利、与毗俱胝、四天王等，频那夜迦，张于门侧，左右安置。</p>
<p>又取八镜覆悬虚空，与坛场中所安之镜，方面相对，使其形影重重相涉。</p>
<p>于初七中，至诚顶礼十方如来，诸大菩萨，阿罗汉号。</p>
<p>恒于六时诵咒围坛，至心行道。</p>
<p>一时常行一百八遍。</p>
<p>第二七中，一向专心发菩萨愿，心无间断。</p>
<p>我毗奈耶先有愿教。</p>
<p>第三七中，于十二时，一向持佛般怛啰咒。</p>
<p>至第七日，十方如来一时出现。</p>
<p>镜交光处，承佛摩顶。</p>
<p>即于道场修三摩地。</p>
<p>能令如是末世修学，身心明净犹如琉璃。</p>
<p>阿难。</p>
<p>若此比丘本受戒师，及同会中十比丘等，其中有一不清净者，如是道场多不成就。</p>
<p>从三七后，端坐安居，经一百日。</p>
<p>有利根者，不起于座，得须陀洹。</p>
<p>纵其身心圣果未成。</p>
<p>决定自知成佛不谬。</p>
<p>汝问道场，建立如是。</p>
<p>阿难顶礼佛足，而白佛言：自我出家，恃佛憍爱。</p>
<p>求多闻故，未证无为。</p>
<p>遭彼梵天邪术所禁心虽明了，力不自由。</p>
<p>赖遇文殊，令我解脱。</p>
<p>虽蒙如来佛顶神咒，冥获其力，尚未亲闻。</p>
<p>惟愿大慈重为宣说，悲救此会诸修行辈，末及当来在轮回者，承佛密音，身意解脱。</p>
<p>于时会中一切大众，普皆作礼，伫闻如来秘密章句。</p>
<p>尔时世尊从肉髻中。</p>
<p>涌百宝光。</p>
<p>光中涌出千叶宝莲。</p>
<p>有化如来，坐宝华中。</p>
<p>顶放十道百宝光明。</p>
<p>一一光明。</p>
<p>皆遍示现十恒河沙金刚密迹，擎山持杵，遍虚空界。</p>
<p>大众仰观，畏爱兼抱，求佛哀祐。</p>
<p>一心听佛无见顶相放光如来宣说神咒。</p>
<p>南无萨怛他苏伽多耶阿罗诃帝三藐三菩陀写萨怛他佛陀俱胝、瑟尼钐南无萨婆勃陀勃地萨跢鞞弊南无萨多南三藐三菩陀俱知喃娑舍啰、婆迦僧伽喃南无卢鸡、阿罗汉、跢喃南无苏卢多、波那喃南无娑羯唎陀、伽弥喃南无卢鸡、三藐、伽跢喃三藐、伽波啰底波、多那喃南无提婆、离瑟赧南无悉陀耶毗地耶陀啰离瑟赧舍波奴揭啰诃娑诃娑啰、摩他喃南无跋啰诃、摩泥南无因陀啰耶南无婆伽婆帝嚧陀啰耶乌摩般帝娑醯夜耶南无婆伽婆帝那啰野拏耶槃遮摩诃、三慕陀啰南无悉羯唎多耶南无婆伽婆帝摩诃迦罗耶地唎、般剌那伽啰毗陀啰波拏、迦啰耶阿地目帝尸摩舍那泥婆悉泥摩怛唎伽拏南无、悉羯唎多耶南无婆伽婆帝多他伽跢、俱啰耶南无般头摩、俱啰耶南无跋阇啰、俱啰耶南无摩尼、俱啰耶南无伽阇、俱啰耶南无婆伽婆帝帝唎茶输啰西那波啰诃啰、拏啰阇耶跢他伽多耶南无婆伽婆帝南无阿弥、多婆耶跢他伽多耶阿啰诃帝三藐三菩陀耶南无婆伽婆帝阿刍鞞耶跢他伽多耶阿啰诃帝三藐三菩陀耶南无婆伽婆帝鞞沙阇耶俱卢、吠柱唎耶般啰婆、啰阇耶跢他伽多耶南无婆伽婆帝三补师、毖多萨怜捺啰剌阇耶跢他伽多耶阿啰诃帝三藐三菩陀耶南无婆伽婆帝舍鸡野、母那曳跢他伽多耶阿啰诃帝三藐三菩陀耶南无婆伽婆帝剌怛那、鸡都、啰阇耶跢他伽多耶阿啰诃帝三藐三菩陀耶帝瓢南无萨羯唎多翳昙、婆伽婆多萨怛他、伽都瑟尼钐萨怛多、般怛蓝南无阿婆啰视耽般啰帝扬歧啰萨啰婆部多、揭啰诃尼羯啰诃羯迦啰诃尼跋啰、毖地耶叱陀你阿迦啰密唎柱般唎怛啰耶儜揭唎萨啰婆槃陀那目叉尼萨啰婆突瑟吒突悉乏般那你伐啰尼赭都啰失帝南羯啰诃娑诃、萨啰、若阇毗多崩娑那、羯唎阿瑟吒冰、舍帝南那叉、刹怛啰、若阇波啰、萨陀那、羯唎阿瑟吒南摩诃羯啰诃、若阇毗多崩、萨那羯唎萨婆、舍都嚧你婆啰、若阇呼蓝、突悉乏难遮那舍尼毖沙舍悉怛啰阿吉尼乌陀迦啰、若阇阿般啰视多、具啰摩诃般啰、战持摩诃叠多摩诃帝阇摩诃税多、阇婆啰摩诃跋啰、槃陀啰婆悉你阿唎耶、多啰毗唎俱知誓婆、毗阇耶跋阇啰、摩礼底毗舍嚧多勃腾罔迦跋阇啰、制喝那、阿遮摩啰制婆般啰质多跋阇啰、擅持毗舍啰遮扇多舍鞞提婆补视多苏摩嚧波摩诃税多阿唎耶、多啰摩诃婆啰、阿般啰跋阇啰、商羯啰、制婆跋阇啰、俱摩唎俱蓝陀唎跋阇啰、喝萨多遮毗地耶干遮那摩唎迦啒苏母婆羯啰跢那鞞嚧遮那俱唎耶夜啰菟瑟尼钐毗折蓝婆、摩尼遮跋阇啰、迦那、迦波啰婆嚧阇那跋阇啰、顿稚遮税多遮迦摩啰刹奢尸波啰婆翳帝夷帝母陀啰羯拏娑鞞啰忏掘梵都印兔那、么么写乌(合牛)唎瑟、揭拏般剌、舍悉多萨怛他伽都瑟尼钐虎(合牛)都嚧雍瞻婆那虎(合牛)都嚧雍悉眈婆那虎(合牛)都嚧雍波啰瑟地耶三般叉拏羯啰虎(合牛)都嚧雍萨婆药叉喝啰刹裟揭啰诃、若阇毗腾崩、萨那羯啰虎(合牛)都嚧雍者都啰尸底南揭啰诃娑诃萨啰南毗腾崩、萨那啰虎(合牛)都嚧雍啰叉婆伽梵萨怛他伽都瑟尼钐波啰点阇吉唎摩诃、娑诃萨啰勃树、娑诃萨啰室唎沙俱知、娑诃萨泥帝隶、阿弊提视、婆唎多吒吒罂迦摩诃、跋阇嚧陀啰帝唎菩婆那曼茶啰乌(合牛)娑悉帝薄婆都么么印兔那、么么写啰阇婆夜主啰跋夜阿只尼、婆夜乌陀迦、婆夜毗沙、婆夜舍萨多啰、婆夜婆啰、斫羯啰、婆夜突瑟叉、婆夜阿舍你、婆夜阿迦啰密唎柱、婆夜陀啰尼、部弥剑波伽波陀、婆夜乌啰迦、婆多、婆夜剌阇坛茶、婆夜那伽婆夜毗条怛、婆夜苏波啰拏、婆夜药叉、揭啰诃啰叉私、揭啰诃毕唎多、揭啰诃毗舍遮、揭啰诃部多、揭啰诃鸠槃茶、揭啰诃补丹那、揭啰诃迦吒补丹那、揭啰诃悉干度、揭啰诃阿播悉摩啰、揭啰诃乌檀摩陀、揭啰诃车夜揭啰诃醯唎婆帝、揭啰诃社多、诃唎南揭婆诃唎南嚧地啰、诃唎南忙娑诃唎南谜陀、诃唎南摩阇、诃唎南阇多、诃唎女视比多、诃唎南毗多、诃唎南婆多诃唎南阿输遮、诃唎女质多、诃唎女帝钐、萨鞞钐萨婆、揭啰诃南毗陀、夜阇嗔陀、夜弥鸡啰、夜弥波唎、跋啰、者迦讫唎担毗陀、夜阇嗔陀、夜弥鸡啰夜弥茶演尼讫唎担毗陀夜阇嗔陀夜弥鸡啰夜弥摩诃般输、般怛夜嚧陀啰讫唎担毗陀夜阇嗔陀夜弥鸡啰夜弥那啰夜拏讫唎担毗陀夜阇嗔陀夜弥鸡啰夜弥怛埵伽嚧、茶西讫唎担毗陀夜阇嗔陀夜弥鸡啰夜弥摩诃迦啰摩怛唎伽拏讫唎担毗陀夜阇嗔陀夜弥鸡啰夜弥迦波唎迦讫唎担毗陀夜阇嗔陀夜弥鸡啰夜弥阇耶羯啰摩度、羯啰萨婆、啰他、娑达那讫唎担毗陀夜阇嗔陀夜弥鸡啰夜弥赭咄啰婆耆你讫唎担毗陀夜阇嗔陀夜弥鸡啰夜弥毗唎羊、讫唎知难陀、鸡沙啰伽拏、般帝索醯夜讫唎担毗陀夜阇嗔陀夜弥鸡啰夜弥那揭、那舍啰、婆拏讫唎担毗陀夜阇嗔陀夜弥鸡啰夜弥阿罗汉讫唎担毗陀夜阇嗔陀夜弥鸡啰夜弥毗多啰伽讫唎担毗陀夜阇嗔陀夜弥鸡啰夜弥跋阇啰波你具醯夜、具醯夜迦地、般帝讫唎担毗陀夜阇嗔陀夜弥鸡啰夜弥啰叉罔婆伽梵印兔那、么么写婆伽梵萨怛多、般怛啰南无粹都帝阿悉多、那啰剌迦波啰婆悉普吒毗迦、萨怛多、钵帝唎什佛啰、什佛啰陀啰陀啰频陀啰、频陀啰嗔陀嗔陀虎(合牛)虎(合牛)泮吒、泮吒、泮吒、泮吒、泮吒娑诃醯醯泮阿牟迦耶泮阿波啰、提诃多泮婆啰、波啰陀泮阿素啰毗陀啰波迦泮萨婆、提鞞、弊泮萨婆、那伽、弊泮萨婆、药叉、弊泮萨婆、乾闼婆、弊泮萨婆、补丹那、弊泮迦吒补丹那、弊泮萨婆、突狼枳帝、弊泮萨婆、突涩比犁讫瑟帝、弊泮萨婆、什婆唎、弊泮萨婆、阿播悉摩犁、弊泮萨婆、舍啰、婆拏、弊泮萨婆、地帝鸡、弊泮萨婆、怛摩陀继、弊泮萨婆、毗陀耶啰誓、遮犁、弊泮阇夜羯啰摩度羯啰萨婆、啰他娑陀鸡、弊泮毗地夜遮唎、弊泮者都啰缚耆你、弊泮跋阇啰俱摩唎毗陀夜啰誓、弊泮摩诃波啰、丁羊叉耆唎、弊泮跋阇啰、商羯啰夜波啰丈耆、啰阇耶泮摩诃迦啰夜摩诃、末怛唎迦拏南无、娑羯唎多、夜泮毖瑟拏婢、曳泮勃啰诃、牟尼、曳泮阿耆尼、曳泮摩诃羯唎、曳泮羯啰檀持、曳泮蔑怛唎、曳泮唠怛唎、曳泮遮文茶、曳泮羯逻啰怛唎、曳泮迦般唎、曳泮阿地目、质多迦尸摩、舍那婆私你、曳泮演吉质萨埵、婆写么么、印兔、那么么写突瑟吒、质多阿末怛唎、质多乌阇、诃啰伽婆、诃啰嚧地啰、诃啰婆娑、诃啰摩阇、诃啰阇多、诃啰视毖多、诃啰跋略夜、诃啰乾陀、诃啰布史波、诃啰颇啰、诃啰婆写、诃啰般波、质多突瑟吒、质多唠陀啰、质多药叉、揭啰诃啰刹娑、揭啰诃闭隶多、揭啰诃毗舍遮、揭啰诃部多、揭啰诃鸠槃茶、揭啰诃悉乾陀、揭啰诃乌怛摩陀、揭啰诃车夜、揭啰诃阿播萨摩啰、揭啰诃宅袪革茶耆尼、揭啰诃唎佛帝、揭啰诃阇弥迦、揭啰诃舍俱尼、揭啰诃姥陀啰难地迦、揭啰诃阿蓝婆、揭啰诃干度波尼、揭啰诃什佛啰堙迦醯迦坠帝药迦怛隶帝药迦者突托迦昵提、什伐啰毖钐摩、什伐啰薄底迦鼻底迦室隶、瑟密迦娑你、般帝迦萨婆、什伐啰室嚧吉帝末陀、鞞达、嚧制剑阿绮嚧钳目佉嚧钳羯唎突嚧钳揭啰诃揭蓝、羯拏、输蓝惮多、输蓝迄唎夜、输蓝末么、输蓝跋唎室婆、输蓝毖栗瑟吒、输蓝乌陀啰、输蓝羯知输蓝跋悉帝输蓝邬嚧输蓝常伽输蓝喝悉多输蓝跋陀输蓝娑房盎伽般啰、丈伽、输蓝部多、毖跢茶茶耆尼什婆啰陀突嚧迦建咄嚧吉知婆路多毗萨般嚧诃凌伽输沙怛啰娑那羯啰毗沙喻迦阿耆尼乌陀迦末啰、鞞啰建跢啰阿迦啰密唎咄怛敛部迦地栗剌吒毖唎瑟质迦萨婆那俱啰肆引伽弊揭啰唎、药叉怛啰刍末啰视吠帝钐娑鞞钐悉怛多、钵怛啰摩诃跋阇嚧瑟尼钐摩诃般赖、丈耆蓝夜波突陀舍喻阇那辫怛隶拏毗陀耶槃昙迦嚧弥帝殊槃昙迦嚧弥般啰毗陀槃昙迦嚧弥跢侄他唵阿那隶毗舍提鞞啰跋阇啰陀唎槃陀槃陀你跋阇啰谤尼泮虎(合牛)都嚧瓮泮莎婆诃。</p>
<p>阿难。</p>
<p>是佛顶光聚，悉怛多般怛罗，秘密伽陀，微妙章句。</p>
<p>出生十方一切诸佛。</p>
<p>十方如来，因此咒心，得成无上正遍知觉。</p>
<p>十方如来，执此咒心，降伏诸魔，制诸外道。</p>
<p>十方如来，乘此咒心，坐宝莲华，应微尘国。</p>
<p>十方如来，含此咒心，于微尘国转大法轮。</p>
<p>十方如来，持此咒心，能于十方摩顶授记。</p>
<p>自果未成，亦于十方蒙佛授记。</p>
<p>十方如来，依此咒心，能于十方拔济群苦。</p>
<p>所谓地狱饿鬼畜生，盲聋喑哑，怨憎会苦、爱别离苦、求不得苦、五阴炽盛，大小诸横同时解脱。</p>
<p>贼难兵难、王难狱难、风火水难、饥渴贫穷，应念销散。</p>
<p>十方如来，随此咒心，能于十方事善知识，四威仪中供养如意。</p>
<p>恒沙如来会中，推为大法王子。</p>
<p>十方如来，行此咒心，能于十方摄受亲因，令诸小乘闻秘密藏，不生惊怖。</p>
<p>十方如来，诵此咒心，成无上觉，坐菩提树，入大涅槃。</p>
<p>十方如来，传此咒心，于灭度后付佛法事，究竟住持，严净戒律，悉得清净。</p>
<p>若我说是佛顶光聚般怛罗咒，从旦至暮，音声相联，字句中间，亦不重叠，经恒沙劫终不能尽。</p>
<p>亦说此咒名如来顶。</p>
<p>汝等有学，未尽轮回，发心至诚取阿罗汉，不持此咒而坐道场，令其身心远诸魔事，无有是处。</p>
<p>阿难。</p>
<p>若诸世界，随所国土所有众生，随国所生桦皮贝叶纸素白(叠毛)书写此咒，贮于香囊。</p>
<p>是人心昏，未能诵忆。</p>
<p>或带身上。</p>
<p>或书宅中。</p>
<p>当知是人尽其生年，一切诸毒所不能害。</p>
<p>阿难。</p>
<p>我今为汝更说此咒，救护世间得大无畏，成就众生出世间智。</p>
<p>若我灭后，末世众生，有能自诵，若教他诵，当知如是诵持众生，火不能烧，水不能溺，大毒小毒所不能害。</p>
<p>如是乃至天龙鬼神，精只魔魅，所有恶咒，皆不能著。</p>
<p>心得正受。</p>
<p>一切咒诅厌蛊毒药、金毒银毒、草木虫蛇万物毒气，入此人口，成甘露味。</p>
<p>一切恶星并诸鬼神，碜心毒人，于如是人不能起恶。</p>
<p>频那夜迦诸恶鬼王，并其眷属，皆领深恩，常加守护。</p>
<p>阿难当知。</p>
<p>是咒常有八万四千那由他恒河沙俱胝金刚藏王菩萨种族。</p>
<p>一一皆有诸金刚众而为眷属，昼夜随侍。</p>
<p>设有众生，于散乱心，非三摩地，心忆口持。</p>
<p>是金刚王，常随从彼诸善男子。</p>
<p>何况决定菩提心者。</p>
<p>此诸金刚菩萨藏王，精心阴速，发彼神识。</p>
<p>是人应时心能记忆八万四千恒河沙劫，周遍了知，得无疑惑。</p>
<p>从第一劫乃至后身，生生不生药叉罗刹，及富单那，迦吒富单那，鸠槃茶，毗舍遮等，并诸饿鬼，有形无形、有想无想、如是恶处。</p>
<p>是善男子，若读若诵、若书若写、若带若藏，诸色供养，劫劫不生贫穷下贱不可乐处。</p>
<p>此诸众生，纵其自身不作福业，十方如来所有功德，悉与此人。</p>
<p>由是得于恒河沙阿僧祇不可说不可说劫，常与诸佛同生一处。</p>
<p>无量功德，如恶叉聚。</p>
<p>同处熏修，永无分散。</p>
<p>是故能令破戒之人，戒根清净。</p>
<p>未得戒者，令其得戒。</p>
<p>未精进者，令得精进。</p>
<p>无智慧者，令得智慧。</p>
<p>不清净者，速得清净。</p>
<p>不持斋戒，自成斋戒。</p>
<p>阿难。</p>
<p>是善男子持此咒时。</p>
<p>设犯禁戒于未受时。</p>
<p>持咒之后。</p>
<p>众破戒罪，无问轻重，一时销灭。</p>
<p>纵经饮酒，食啖五辛，种种不净，一切诸佛菩萨金刚天仙鬼神不将为过。</p>
<p>设著不净破弊衣服。</p>
<p>一行一住悉同清净。</p>
<p>纵不作坛，不入道场，亦不行道，诵持此咒，还同入坛行道功德，无有异也。</p>
<p>若造五逆无间重罪，及诸比丘比丘尼四弃八弃，诵此咒已，如是重业，犹如猛风吹散沙聚悉皆灭除，更无毫发。</p>
<p>阿难。</p>
<p>若有众生，从无量无数劫来，所有一切轻重罪障，从前世来未及忏悔。</p>
<p>若能读诵书写此咒，身上带持，若安住处庄宅园馆。</p>
<p>如是积业，犹汤销雪。</p>
<p>不久皆得悟无生忍。</p>
<p>复次阿难。</p>
<p>若有女人，未生男女，欲求孕者。</p>
<p>若能至心忆念斯咒。</p>
<p>或能身上带此悉怛多般怛啰者。</p>
<p>便生福德智慧男女。</p>
<p>求长命者，即得长命，欲求果报速圆满者，速得圆满。</p>
<p>身命色力，亦复如是。</p>
<p>命终之后，随愿往生十方国土。</p>
<p>必定不生边地下贱，何况杂形。</p>
<p>阿难。</p>
<p>若诸国土州县聚落，饥荒疫疠。</p>
<p>或复刀兵贼难斗诤。</p>
<p>兼余一切厄难之地。</p>
<p>写此神咒，安城四门，并诸支提，或脱阇上。</p>
<p>令其国土所有众生，奉迎斯咒，礼拜恭敬，一心供养。</p>
<p>令其人民各各身佩。</p>
<p>或各各安所居宅地。</p>
<p>一切灾厄悉皆销灭。</p>
<p>阿难。</p>
<p>在在处处，国土众生，随有此咒，天龙欢喜，风雨顺时，五谷丰殷，兆庶安乐。</p>
<p>亦复能镇一切恶星，随方变怪。</p>
<p>灾障不起。</p>
<p>人无棋夭。</p>
<p>杻械枷锁不著其身。</p>
<p>昼夜安眠，常无恶梦。</p>
<p>阿难。</p>
<p>是娑婆界，有八万四千灾变恶星。</p>
<p>二十八大恶星而为上首。</p>
<p>复有八大恶星以为其主。</p>
<p>作种种形出现世时，能生众生种种灾异。</p>
<p>有此咒地，悉皆销灭。</p>
<p>十二由旬成结界地。</p>
<p>诸恶灾祥永不能入。</p>
<p>是故如来宣示此咒，于未来世，保护初学诸修行者，入三摩提，身心泰然，得大安隐。</p>
<p>更无一切诸魔鬼神，及无始来冤横宿殃，旧业陈债，来相恼害。</p>
<p>汝及众中诸有学人，及未来世诸修行者，依我坛场如法持戒，所受戒主，逢清净僧，持此咒心，不生疑悔。</p>
<p>是善男子，于此父母所生之身，不得心通，十方如来便为妄语。</p>
<p>说是语已。</p>
<p>会中无量百千金刚，一时佛前合掌顶礼，而白佛言：如佛所说。</p>
<p>我当诚心保护如是修菩提者。</p>
<p>尔时梵王、并天帝释、四天大王，亦于佛前同时顶礼，而白佛言：审有如是修学善人，我当尽心至诚保护，令其一生所作如愿。</p>
<p>复有无量药叉大将、诸罗刹王、富单那王、鸠槃茶王、毗舍遮王、频那夜迦、诸大鬼王、及诸鬼帅，亦于佛前合掌顶礼。</p>
<p>我亦誓愿护持是人，令菩提心速得圆满。</p>
<p>复有无量日月天子，风师雨师，云师雷师，并电伯等，年岁巡官，诸星眷属，亦于会中顶礼佛足，而白佛言：我亦保护是修行人，安立道场，得无所畏。</p>
<p>复有无量山神海神，一切土地水陆空行，万物精只，并风神王，无色界天，于如来前，同时稽首而白佛言：我亦保护是修行人，得成菩提，永无魔事。</p>
<p>尔时八万四千那由他恒河沙俱胝金刚藏王菩萨，在大会中，即从座起，顶礼佛足而白佛言：世尊。</p>
<p>如我等辈所修功业，久成菩提，不取涅槃，常随此咒，救护末世修三摩提正修行者。</p>
<p>世尊。</p>
<p>如是修心求正定人，若在道场及余经行，乃至散心游戏聚落，我等徒众，常当随从侍卫此人。</p>
<p>纵令魔王大自在天，求其方便，终不可得。</p>
<p>诸小鬼神，去此善人十由旬外。</p>
<p>除彼发心乐修禅者。</p>
<p>世尊。</p>
<p>如是恶魔若魔眷属，欲来侵扰是善人者。</p>
<p>我以宝杵殒碎其首，犹如微尘。</p>
<p>恒令此人，所作如愿。</p>
<p>阿难即从座起，顶礼佛足而白佛言：我辈愚钝，好为多闻于诸漏心未求出离。</p>
<p>蒙佛慈诲，得正熏修，身心快然，获大饶益。</p>
<p>世尊。</p>
<p>如是修证佛三摩提，未到涅槃。</p>
<p>云何名为干慧之地，四十四心，至何渐次，得修行目。</p>
<p>诣何方所，名入地中。</p>
<p>云何名为等觉菩萨。</p>
<p>作是语已，五体投地。</p>
<p>大众一心，伫佛慈音，瞪瞢瞻仰。</p>
<p>尔时世尊赞阿难言：善哉善哉。</p>
<p>汝等乃能普为大众，及诸末世一切众生，修三摩提求大乘者，从于凡夫终大涅槃，悬示无上正修行路。</p>
<p>汝今谛听。</p>
<p>当为汝说，阿难大众，合掌刳心，默然受教。</p>
<p>佛言：阿难当知。</p>
<p>妙性圆明，离诸名相，本来无有世界众生。</p>
<p>因妄有生。</p>
<p>因生有灭。</p>
<p>生灭名妄。</p>
<p>灭妄名真。</p>
<p>是称如来无上菩提，及大涅槃，二转依号。</p>
<p>阿难。</p>
<p>汝今欲修真三摩地，直诣如来大涅槃者，先当识此众生世界二颠倒因。</p>
<p>颠倒不生，斯则如来真三摩地。</p>
<p>阿难。</p>
<p>云何名为众生颠倒。</p>
<p>阿难。</p>
<p>由性明心，性明圆故。</p>
<p>因明发性，性妄见生。</p>
<p>从毕竟无成究竟有。</p>
<p>此有所有，非因所因，住所住相，了无根本。</p>
<p>本此无住，建立世界，及诸众生。</p>
<p>迷本圆明，是生虚妄。</p>
<p>妄性无体，非有所依。</p>
<p>将欲复真，欲真已非真真如性。</p>
<p>非真求复，宛成非相。</p>
<p>非生非住，非心非法，展转发生。</p>
<p>生力发明，熏以成业。</p>
<p>同业相感。</p>
<p>因有感业相灭相生。</p>
<p>由是故有众生颠倒。</p>
<p>阿难。</p>
<p>云何名为世界颠倒。</p>
<p>是有所有，分段妄生，因此界立。</p>
<p>非因所因，无住所住，迁流不住，因此世成。</p>
<p>三世四方，和合相涉，变化众生成十二类。</p>
<p>是故世界因动有声。</p>
<p>因声有色。</p>
<p>因色有香。</p>
<p>因香有触。</p>
<p>因触有味。</p>
<p>因味知法。</p>
<p>六乱妄想成业性故。</p>
<p>十二区分由此轮转。</p>
<p>是故世间声香味触，穷十二变为一旋复。</p>
<p>乘此轮转颠倒相故。</p>
<p>是有世界卵生、胎生、湿生、化生、有色、无色、有想、无想、若非有色、若非无色、若非有想、若非无想。</p>
<p>阿难。</p>
<p>由因世界虚妄轮回，动颠倒故，和合气成八万四千飞沉乱想。</p>
<p>如是故有卵羯逻蓝，流转国土。</p>
<p>鱼鸟龟蛇，其类充塞。</p>
<p>由因世界杂染轮回，欲颠倒故，和合滋成八万四千横竖乱想。</p>
<p>如是故有胎遏蒲昙，流转国土。</p>
<p>人畜龙仙，其类充塞。</p>
<p>由因世界执著轮回，趣颠倒故，和合暖成八万四千翻覆乱想。</p>
<p>如是故有湿相蔽尸，流转国土。</p>
<p>含蠢蠕动，其类充塞。</p>
<p>由因世界变易轮回，假颠倒故。</p>
<p>和合触成八万四千新故乱想。</p>
<p>如是故有化相羯南，流转国土。</p>
<p>转蜕飞行，其类充塞。</p>
<p>由因世界留碍轮回，障颠倒故，和合著成八万四千精耀乱想。</p>
<p>如是故有色相羯南，流转国土。</p>
<p>休咎精明，其类充塞。</p>
<p>由因世界销散轮回，惑颠倒故。</p>
<p>和合暗成八万四千阴隐乱想。</p>
<p>如是故有无色羯南，流转国土。</p>
<p>空散销沈，其类充塞。</p>
<p>由因世界罔象轮回，影颠倒故，和合忆成八万四千潜结乱想。</p>
<p>如是故有想相羯南，流转国土。</p>
<p>神鬼精灵，其类充塞。</p>
<p>由因世界愚钝轮回，痴颠倒故，和合顽成八万四千枯槁乱想。</p>
<p>如是故有无想羯南，流转国土。</p>
<p>精神化为土木金石，其类充塞。</p>
<p>由因世界相待轮回，伪颠倒故，和合染成八万四千因依乱想。</p>
<p>如是故有非有色相，成色羯南，流转国土。</p>
<p>诸水母等，以虾为目，其类充塞。</p>
<p>由因世界相引轮回，性颠倒故，和合咒成八万四千呼召乱想。</p>
<p>由是故有非无色相，无色羯南，流转国土。</p>
<p>咒诅厌生，其类充塞。</p>
<p>由因世界合妄轮回，罔颠倒故，和合异成八万四千回互乱想。</p>
<p>如是故有非有想相，成想羯南，流转国土。</p>
<p>彼蒲卢等异质相成，其类充塞。</p>
<p>由因世界怨害轮回，杀颠倒故，和合怪成八万四千食父母想。</p>
<p>如是故有非无想相，无想羯南，流转国土。</p>
<p>如土枭等附块为儿，及破镜鸟以毒树果，抱为其子，子成，父母皆遭其食，其类充塞。</p>
<p>是名众生十二种类。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
