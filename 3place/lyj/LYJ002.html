<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经002-2024年8月12日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经002-2024年8月12日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="卷二-尔时阿难及诸大众">卷二 尔时阿难，及诸大众。</h4>
<p>闻佛示诲，身心泰然。</p>
<p>念无始来，失却本心。</p>
<p>妄认缘尘，分别影事。</p>
<p>今日开悟，如失乳儿，忽遇慈母。</p>
<p>合掌礼佛。</p>
<p>愿闻如来，显出身心，真妄虚实，现前生灭与不生灭，二发明性。</p>
<p>时波斯匿王，起立白佛。</p>
<p>我昔未承诸佛诲敕。</p>
<p>见迦旃延毗罗胝子。</p>
<p>咸言此身死后断灭，名为涅槃。</p>
<p>我虽值佛，今犹狐疑。</p>
<p>云何发挥证知此心，不生灭地。</p>
<p>今此大众，诸有漏者，咸皆愿闻。</p>
<p>佛告大王。</p>
<p>汝身现在。</p>
<p>今复问汝。</p>
<p>汝此肉身，为同金刚常住不朽，为复变坏。</p>
<p>世尊，我今此身，终从变灭。</p>
<p>佛言大王。</p>
<p>汝未曾灭，云何知灭。</p>
<p>世尊，我此无常变坏之身虽未曾灭。</p>
<p>我观现前，念念迁谢，新新不住。</p>
<p>如火成灰，渐渐销殒。</p>
<p>殒亡不息，决知此身，当从灭尽。</p>
<p>佛言：如是，大王，汝今生龄，已从衰老，颜貌何如童子之时。</p>
<p>世尊，我昔孩孺，肤腠润泽。</p>
<p>年至长成，血气充满。</p>
<p>而今颓龄。</p>
<p>迫于衰耄，形色枯悴，精神昏昧，发白面皱，逮将不久，如何见比充盛之时。</p>
<p>佛言大王。</p>
<p>汝之形容，应不顿朽。</p>
<p>王言世尊。</p>
<p>变化密移，我诚不觉。</p>
<p>寒暑迁流，渐至于此。</p>
<p>何以故。</p>
<p>我年二十，虽号年少颜貌已老初十岁时。</p>
<p>三十之年，又衰二十。</p>
<p>于今六十，又过于二，观五十时，宛然强壮。</p>
<p>世尊，我见密移。</p>
<p>虽此殂落。</p>
<p>其间流易，且限十年。</p>
<p>若复令我微细思惟，其变宁唯一纪二纪，实为年变。</p>
<p>岂唯年变。</p>
<p>亦兼月化。</p>
<p>何直月化。</p>
<p>兼又日迁。</p>
<p>沉思谛观，刹那刹那，念念之间，不得停住。</p>
<p>故知我身，终从变灭。</p>
<p>佛告大王。</p>
<p>汝见变化，迁改不停，悟知汝灭。</p>
<p>亦于灭时，汝知身中有不灭耶。</p>
<p>波斯匿王。</p>
<p>合掌白佛。</p>
<p>我实不知。</p>
<p>佛言，我今示汝不生灭性。</p>
<p>大王，汝年几时，见恒河水。</p>
<p>王言：我生三岁，慈母携我，谒耆婆天，经过此流，尔时即知是恒河水。</p>
<p>佛言大王。</p>
<p>如汝所说，二十之时，衰于十岁，乃至六十，日月岁时，念念迁变。</p>
<p>则汝三岁见此河时，至年十三，其水。</p>
<p>云何。</p>
<p>王言：如三岁时，宛然无异。</p>
<p>乃至于今，年六十二，亦无有异，佛言：汝今自伤发白面皱。</p>
<p>其面必定皱于童年。</p>
<p>则汝今时，观此恒河，与昔童时，观河之见，有童耄不。</p>
<p>王言：不也，世尊。</p>
<p>佛言大王。</p>
<p>汝面虽皱，而此见精，性未曾皱。</p>
<p>皱者为变。</p>
<p>不皱非变。</p>
<p>变者受灭。</p>
<p>彼不变者，元无生灭。</p>
<p>云何于中受汝生死。</p>
<p>而犹引彼末伽黎等，都言此身死后全灭。</p>
<p>王闻是言。</p>
<p>信知身后舍生趣生。</p>
<p>与诸大众，踊跃欢喜，得未曾有。</p>
<p>阿难即从座起。</p>
<p>礼佛合掌，长跪白佛。</p>
<p>世尊，若此见闻，必不生灭，云何世尊，名我等辈，遗失真性，颠倒行事。</p>
<p>愿兴慈悲，洗我尘垢。</p>
<p>即时如来垂金色臂，轮手下指，示阿难言。</p>
<p>汝今见我母陀罗手，为正为倒。</p>
<p>阿难言：世间众生，以此为倒，而我不知谁正谁倒。</p>
<p>佛告阿难。</p>
<p>若世间人，以此为倒，即世间人，将何为正，阿难言：如来竖臂，兜罗绵手，上指于空，则名为正。</p>
<p>佛即竖臂，告阿难言：若此颠倒，首尾相换。</p>
<p>诸世间人，一倍瞻视。</p>
<p>则知汝身，与诸如来清净法身，比类发明，如来之身，名正遍知。</p>
<p>汝等之身，号性颠倒。</p>
<p>随汝谛观。</p>
<p>汝身佛身，称颠倒者，名字何处，号为颠倒。</p>
<p>于时阿难与诸大众，瞪瞢瞻佛，目睛不瞬，不知身心，颠倒所在。</p>
<p>佛兴慈悲，哀愍阿难及诸大众。</p>
<p>发海潮音，遍告同会。</p>
<p>诸善男子，我常说言，色心诸缘，及心所使诸所缘法，唯心所现。</p>
<p>汝身汝心，皆是妙明真精妙心中所现物。</p>
<p>云何汝等，遗失本妙，圆妙明心，宝明妙性。</p>
<p>认悟中迷。</p>
<p>晦昧为空，空晦暗中，结暗为色。</p>
<p>色杂妄想，想相为身。</p>
<p>聚缘内摇，趣外奔逸。</p>
<p>昏扰扰相，以为心性。</p>
<p>一迷为心，决定惑为色身之内。</p>
<p>不知色身，外洎山河虚空大地，咸是妙明真心中物。</p>
<p>譬如澄清百千大海弃之。</p>
<p>唯认一浮沤体，目为全潮，穷尽瀛渤。</p>
<p>汝等即是迷中倍人。</p>
<p>如我垂手。</p>
<p>等无差别。</p>
<p>如来说为可怜愍者。</p>
<p>阿难承佛悲救深诲。</p>
<p>垂泣叉手，而白佛言：我虽承佛如是妙音，悟妙明心，元所圆满，常住心地。</p>
<p>而我悟佛现说法音，现以缘心，允所瞻仰，徒获此心，未敢认为本元心地。</p>
<p>愿佛哀愍，宣示圆音。</p>
<p>拔我疑根，归无上道。</p>
<p>佛告阿难。</p>
<p>汝等尚以缘心听法，此法亦缘，非得法性。</p>
<p>如人以手，指月示人。</p>
<p>彼人因指，当应看月。</p>
<p>若复观指以为月体，此人岂唯亡失月轮，亦亡其指。</p>
<p>何以故。</p>
<p>以所标指为明月故。</p>
<p>岂唯亡指。</p>
<p>亦复不识明之与暗。</p>
<p>何以故。</p>
<p>即以指体，为月明性。</p>
<p>明暗二性，无所了故。</p>
<p>汝亦如是，若以分别我说法音，为汝心者。</p>
<p>此心自应离分别音有分别性。</p>
<p>譬如有客，寄宿旅亭，暂止便去，终不常住。</p>
<p>而掌亭人，都无所去，名为亭主。</p>
<p>此亦如是。</p>
<p>若真汝心，则无所去。</p>
<p>云何离声，无分别性。</p>
<p>斯则岂唯声分别心。</p>
<p>分别我容，离诸色相，无分别性。</p>
<p>如是乃至分别都无，非色非空，拘舍离等，昧为冥谛。</p>
<p>离诸法缘，无分别性。</p>
<p>则汝心性，各有所还，云何为主。</p>
<p>阿难言：若我心性，各有所还。</p>
<p>则如来说，妙明元心，云何无还。</p>
<p>惟垂哀愍，为我宣说。</p>
<p>佛告阿难。</p>
<p>且汝见我，见精明元。</p>
<p>此见虽非妙精明心。</p>
<p>如第二月，非是月影。</p>
<p>汝应谛听。</p>
<p>今当示汝无所还地。</p>
<p>阿难：此大讲堂，洞开东方，日轮升天，则有明耀。</p>
<p>中夜黑月，云雾晦暝，则复昏暗。</p>
<p>户牖之隙，则复见通。</p>
<p>墙宇之间，则复观壅。</p>
<p>分别之处，则复见缘。</p>
<p>顽虚之中，遍是空性。</p>
<p>郁孛之象，则纡昏尘。</p>
<p>澄霁敛氛。</p>
<p>又观清净。</p>
<p>阿难：汝咸看此诸变化相。</p>
<p>吾今各还本所因处。</p>
<p>云何本因。</p>
<p>阿难：此诸变化：明还日轮。</p>
<p>何以故。</p>
<p>无日不明，明因属日，是故还日。</p>
<p>暗还黑月。</p>
<p>通还户牖。</p>
<p>壅还墙宇。</p>
<p>缘还分别，顽虚还空。</p>
<p>郁孛还尘。</p>
<p>清明还霁。</p>
<p>则诸世间一切所有，不出斯类。</p>
<p>汝见八种见精明性，当欲谁还。</p>
<p>何以故。</p>
<p>若还于明，则不明时，无复见暗。</p>
<p>虽明暗等，种种差别，见无差别。</p>
<p>诸可还者，自然非汝。</p>
<p>不汝还者，非汝而谁。</p>
<p>则知汝心，本妙明净，汝自迷闷。</p>
<p>丧本受轮，于生死中，常被漂溺。</p>
<p>是故如来，名可怜愍。</p>
<p>阿难言：我虽识此见性无还。</p>
<p>云何得知是我真性。</p>
<p>佛告阿难。</p>
<p>吾今问汝。</p>
<p>今汝未得无漏清净。</p>
<p>承佛神力，见于初禅，得无障碍。</p>
<p>而阿那律。</p>
<p>见阎浮提，如观掌中庵摩罗果。</p>
<p>诸菩萨等，见百千界，十方如来，穷尽微尘，清净国土，无所不瞩。</p>
<p>众生洞视，不过分寸。</p>
<p>阿难：且吾与汝，观四天王所住宫殿。</p>
<p>中间遍览水陆空行。</p>
<p>虽有昏明，种种形像。</p>
<p>无非前尘，分别留碍。</p>
<p>汝应于此，分别自他。</p>
<p>今吾将汝，择于见中，谁是我体，谁为物象。</p>
<p>阿难：极汝见源，从日月宫，是物非汝。</p>
<p>至七金山，周遍谛观，虽种种光，亦物非汝。</p>
<p>渐渐更观，云腾鸟飞，风动尘起，树木山川，草芥人畜，咸物非汝。</p>
<p>阿难：是诸近远诸有物性，虽复差殊，同汝见精，清净所瞩。</p>
<p>则诸物类，自有差别，见性无殊。</p>
<p>此精妙明，诚汝见性。</p>
<p>若见是物，则汝亦可见吾之见。</p>
<p>若同见者，名为见吾。</p>
<p>吾不见时，何不见吾不见之处。</p>
<p>若见不见，自然非彼不见之相。</p>
<p>若不见吾不见之地，自然非物，云何非汝。</p>
<p>又则汝今见物之时。</p>
<p>汝既见物，物亦见汝。</p>
<p>体性纷杂，则汝与我，并诸世间，不成安立。</p>
<p>阿难：若汝见时，是汝非我，见性周遍，非汝而谁。</p>
<p>云何自疑汝之真性，性汝不真，取我求实。</p>
<p>阿难白佛言：世尊。</p>
<p>若此见性，必我非余。</p>
<p>我与如来，观四天王胜藏宝殿，居日月宫，此见周圆，遍娑婆国。</p>
<p>退归精舍，只见伽蓝。</p>
<p>清心户堂，但瞻檐庑。</p>
<p>世尊。</p>
<p>此见如是，其体本来周遍一界。</p>
<p>今在室中，唯满一室，为复此见缩大为小。</p>
<p>为当墙宇夹令断绝。</p>
<p>我今不知斯义所在。</p>
<p>愿垂弘慈为我敷演。</p>
<p>佛告阿难：一切世间大小内外，诸所事业，各属前尘，不应说言见有舒缩。</p>
<p>譬如方器，中见方空。</p>
<p>吾复问汝。</p>
<p>此方器中所见方空，为复定方，为不定方。</p>
<p>若定方者，别安圆器，空应不圆。</p>
<p>若不定者，在方器中，应无方空。</p>
<p>汝言不知斯义所在。</p>
<p>义性如是。</p>
<p>云何为在。</p>
<p>阿难：若复欲令入无方圆。</p>
<p>但除器方，空体无方。</p>
<p>不应说言，更除虚空方相所在。</p>
<p>若如汝问，入室之时，缩见令小。</p>
<p>仰观日时，汝岂挽见齐于日面。</p>
<p>若筑墙宇，能夹见断。</p>
<p>穿为小窦，宁无续迹。</p>
<p>是义不然。</p>
<p>一切众生，从无始来，迷己为物，失于本心，为物所转。</p>
<p>故于是中，观大观小。</p>
<p>若能转物，则同如来，身心圆明，不动道场。</p>
<p>于一毛端，遍能含受十方国土。</p>
<p>阿难白佛言：世尊，若此见精，必我妙性。</p>
<p>今此妙性，现在我前，见必我真。</p>
<p>我今身心，复是何物。</p>
<p>而今身心分别有实。</p>
<p>彼见无别分辨我身。</p>
<p>若实我心，令我今见。</p>
<p>见性实我，而身非我。</p>
<p>何殊如来先所难言，物能见我。</p>
<p>惟垂大慈，开发未悟。</p>
<p>佛告阿难：今汝所言，见在汝前，是义非实。</p>
<p>若实汝前，汝实见者，则此见精，既有方所，非无指示。</p>
<p>且今与汝坐只陀林，遍观林渠，及与殿堂，上至日月，前对恒河。</p>
<p>汝今于我师子座前，举手指陈，是种种相。</p>
<p>阴者是林。</p>
<p>明者是日。</p>
<p>碍者是壁。</p>
<p>通者是空。</p>
<p>如是乃至草树纤毫，大小虽殊。</p>
<p>但可有形，无不指著。</p>
<p>若必其见，现在汝前。</p>
<p>汝应以手确实指陈，何者是见。</p>
<p>阿难当知。</p>
<p>若空是见，既已成见，何者是空。</p>
<p>若物是见，既已是见，何者为物。</p>
<p>汝可微细披剥万象，析出精明净妙见元，指陈示我，同彼诸物，分明无惑。</p>
<p>阿难言：我今于此重阁讲堂，远洎恒河，上观日月，举手所指，纵目所观，指皆是物，无是见者。</p>
<p>世尊。</p>
<p>如佛所说，况我有漏初学声闻，乃至菩萨，亦不能于万物象前，剖出精见，离一切物，别有自性。</p>
<p>佛言：如是如是。</p>
<p>佛复告阿难。</p>
<p>如汝所言。</p>
<p>无有见精，离一切物，别有自性。</p>
<p>则汝所指是物之中，无是见者。</p>
<p>今复告汝。</p>
<p>汝与如来，坐只陀林，更观林苑，乃至日月，种种象殊，必无见精，受汝所指。</p>
<p>汝又发明此诸物中，何者非见。</p>
<p>阿难言：我实遍见此只陀林。</p>
<p>不知是中何者非见。</p>
<p>何以故。</p>
<p>若树非见，云何见树。</p>
<p>若树即见，复云何树。</p>
<p>如是乃至若空非见，云何见空。</p>
<p>若空即见。</p>
<p>复云何空。</p>
<p>我又思惟，是万象中，微细发明，无非见者。</p>
<p>佛言：如是如是。</p>
<p>于是大众，非无学者，闻佛此言，茫然不知是义终始，一时惶悚，失其所守。</p>
<p>如来知其魂虑变慑。</p>
<p>心生怜愍。</p>
<p>安慰阿难，及诸大众。</p>
<p>诸善男子。</p>
<p>无上法王。</p>
<p>是真实语，如所如说，不诳不妄。</p>
<p>非末伽黎，四种不死矫乱论议。</p>
<p>汝谛思惟，无忝哀慕。</p>
<p>是时文殊师利法王子。</p>
<p>愍诸四众，在大众中，即从座起，顶礼佛足，合掌恭敬，而白佛言：世尊，此诸大众，不悟如来发明二种精见色空。</p>
<p>是非是义。</p>
<p>世尊。</p>
<p>若此前缘色空等象，若是见者，应有所指。</p>
<p>若非见者，应无所瞩。</p>
<p>而今不知是义所归。</p>
<p>故有惊怖。</p>
<p>非是畴昔善根轻鲜。</p>
<p>惟愿如来大慈发明，此诸物象，与此见精，元是何物，于其中间，无是非是。</p>
<p>佛告文殊，及诸大众。</p>
<p>十方如来。</p>
<p>及大菩萨，于其自住三摩地中，见与见缘，并所想相。</p>
<p>如虚空华，本无所有。</p>
<p>此见及缘，元是菩提妙净明体。</p>
<p>云何于中有是非是。</p>
<p>文殊。</p>
<p>吾今问汝。</p>
<p>如汝文殊。</p>
<p>更有文殊是文殊者。</p>
<p>为无文殊。</p>
<p>如是世尊。</p>
<p>我真文殊。</p>
<p>无是文殊。</p>
<p>何以故。</p>
<p>若有是者，则二文殊。</p>
<p>然我今日，非无文殊。</p>
<p>于中实无是非二相。</p>
<p>佛言：此见妙明，与诸空尘，亦复如是。</p>
<p>本是妙明无上菩提净圆真心。</p>
<p>妄为色空。</p>
<p>及与闻见。</p>
<p>如第二月，谁为是月，又谁非月。</p>
<p>文殊。</p>
<p>但一月真。</p>
<p>中间自无是月非月。</p>
<p>是以汝今观见与尘，种种发明，名为妄想。</p>
<p>不能于中出是非是。</p>
<p>由是真精妙觉明性。</p>
<p>故能令汝出指非指。</p>
<p>阿难白佛言：世尊。</p>
<p>诚如法王所说，觉缘遍十方界，湛然常住，性非生灭。</p>
<p>与先梵志娑毗迦罗，所谈冥谛，及投灰等诸外道种，说有真我遍满十方，有何差别。</p>
<p>世尊亦曾于楞伽山，为大慧等敷演斯义。</p>
<p>彼外道等，常说自然，我说因缘，非彼境界。</p>
<p>我今观此觉性自然非生非灭，远离一切虚妄颠倒，似非因缘，与彼自然。</p>
<p>云何开示，不入群邪，获真实心妙觉明性。</p>
<p>佛告阿难。</p>
<p>我今如是开示方便，真实告汝。</p>
<p>汝犹未悟，惑为自然。</p>
<p>阿难。</p>
<p>若必自然，自须甄明有自然体。</p>
<p>汝且观此妙明见中，以何为自。</p>
<p>此见为复以明为自，以暗为自，以空为自，以塞为自。</p>
<p>阿难。</p>
<p>若明为自，应不见暗。</p>
<p>若复以空为自体者，应不见塞。</p>
<p>如是乃至诸暗等相以为自者，则于明时，见性断灭，云何见明。</p>
<p>阿难言。</p>
<p>必此妙见，性非自然。</p>
<p>我今发明，是因缘生。</p>
<p>心犹未明，咨诣如来。</p>
<p>是义云何，合因缘性。</p>
<p>佛言。</p>
<p>汝言因缘。</p>
<p>吾复问汝。</p>
<p>汝今因见见性现前。</p>
<p>此见为复因明有见，因暗有见，因空有见，因塞有见。</p>
<p>阿难。</p>
<p>若因明有，应不见暗。</p>
<p>如因暗有，应不见明。</p>
<p>如是乃至因空因塞，同于明暗。</p>
<p>复次阿难。</p>
<p>此见又复缘明有见，缘暗有见，缘空有见，缘塞有见。</p>
<p>阿难。</p>
<p>若缘空有，应不见塞。</p>
<p>若缘塞有，应不见空。</p>
<p>如是乃至缘明缘暗。</p>
<p>同于空塞。</p>
<p>当知如是精觉妙明，非因非缘，亦非自然，非不自然，无非不非，无是非是，离一切相，即一切法。</p>
<p>汝今云何于中措心。</p>
<p>以诸世间戏论名相，而得分别。</p>
<p>如以手掌撮摩虚空，只益自劳。</p>
<p>虚空云何随汝执捉。</p>
<p>阿难白佛言：世尊，必妙觉性，非因非缘。</p>
<p>世尊云何常与比丘。</p>
<p>宣说见性具四种缘。</p>
<p>所谓因空因明，因心因眼，是义云何。</p>
<p>佛言：阿难。</p>
<p>我说世间诸因缘相，非第一义。</p>
<p>阿难。</p>
<p>吾复问汝。</p>
<p>诸世间人，说我能见。</p>
<p>云何名见。</p>
<p>云何不见。</p>
<p>阿难言：世人因于日月灯光，见种种相，名之为见。</p>
<p>若复无此三种光明，则不能见。</p>
<p>阿难若无明时，名不见者应不见暗。</p>
<p>若必见暗，此但无明，云何无见。</p>
<p>阿难。</p>
<p>若在暗时，不见明故，名为不见。</p>
<p>今在明时，不见暗相，还名不见。</p>
<p>如是二相，俱名不见。</p>
<p>若复二相自相陵夺，非汝见性于中暂无。</p>
<p>如是则知二俱名见，云何不见。</p>
<p>是故阿难。</p>
<p>汝今当知，见明之时，见非是明。</p>
<p>见暗之时，见非是暗。</p>
<p>见空之时，见非是空。</p>
<p>见塞之时，见非是塞。</p>
<p>四义成就。</p>
<p>汝复应知。</p>
<p>见见之时，见非是见。</p>
<p>见犹离见，见不能及，云何复说因缘自然，及和合相。</p>
<p>汝等声闻，狭劣无识，不能通达清净实相。</p>
<p>吾今诲汝。</p>
<p>当善思惟。</p>
<p>无得疲怠妙菩提路。</p>
<p>阿难白佛言：世尊。</p>
<p>如佛世尊为我等辈，宣说因缘，及与自然，诸和合相，与不和合，心犹未开。</p>
<p>而今更闻见见非见，重增迷闷。</p>
<p>伏愿弘慈，施大慧目，开示我等觉心明净。</p>
<p>作是语已，悲泪顶礼，承受圣旨。</p>
<p>尔时世尊，怜愍阿难，及诸大众。</p>
<p>将欲敷演大陀罗尼，诸三摩提。</p>
<p>妙修行路。</p>
<p>告阿难言。</p>
<p>汝虽强记，但益多闻，于奢摩他微密观照，心犹未了。</p>
<p>汝今谛听。</p>
<p>吾当为汝分别开示。</p>
<p>亦令将来，诸有漏者，获菩提果。</p>
<p>阿难。</p>
<p>一切众生，轮回世间，由二颠倒分别见妄，当处发生，当业轮转。</p>
<p>云何二见，一者，众生别业妄见。</p>
<p>二者，众生同分妄见。</p>
<p>云何名为别业妄见。</p>
<p>阿难，如世间人，目有赤眚，夜见灯光别有圆影，五色重叠。</p>
<p>于意云何。</p>
<p>此夜灯明所现圆光，为是灯色，为当见色。</p>
<p>阿难。</p>
<p>此若灯色，则非眚人何不同见，而此圆影。</p>
<p>唯眚之观。</p>
<p>若是见色，见已成色，则彼眚人见圆影者，名为何等。</p>
<p>复次阿难。</p>
<p>若此圆影离灯别有，则合傍观屏帐几筵，有圆影出。</p>
<p>离见别有，应非眼瞩，云何眚人目见圆影。</p>
<p>是故当知，色实在灯，见病为影。</p>
<p>影见俱眚，见眚非病。</p>
<p>终不应言是灯是见。</p>
<p>于是中有非灯非见。</p>
<p>如第二月，非体非影。</p>
<p>何以故。</p>
<p>第二之观，捏所成故。</p>
<p>诸有智者，不应说言，此捏根元，是形非形，离见非见，此亦如是，目眚所成今欲名谁是灯是见。</p>
<p>何况分别非灯非见。</p>
<p>云何名为同分妄见。</p>
<p>阿难。</p>
<p>此阎浮提，除大海水，中间平陆，有三千洲正中大洲东西括量，大国凡有二千三百。</p>
<p>其余小洲在诸海中，其间或有三两百国。</p>
<p>或一或二至于三十四十五十。</p>
<p>阿难。</p>
<p>若复此中，有一小洲，只有两国。</p>
<p>唯一国人，同感恶缘则彼小洲，当土众生，睹诸一切不祥境界或见二日，或见两月其中乃至晕适佩玦。</p>
<p>彗孛飞流。</p>
<p>负耳虹霓。</p>
<p>种种恶相，但此国见彼国众生，本所不见，亦复不闻。</p>
<p>阿难。</p>
<p>吾今为汝。</p>
<p>以此二事，进退合明。</p>
<p>阿难。</p>
<p>如彼众生。</p>
<p>别业妄见，瞩灯光中所现圆影，虽现似境，终彼见者，目眚所成。</p>
<p>眚即见劳，非色所造。</p>
<p>然见眚者，终无见咎。</p>
<p>例汝今日，以目观见山河国土。</p>
<p>及诸众生，皆是无始见病所成。</p>
<p>见与见缘，似现前境。</p>
<p>元我觉明见所缘眚。</p>
<p>觉见即眚。</p>
<p>本觉明心，觉缘非眚。</p>
<p>觉所觉眚，觉非眚中，此实见见，云何复名觉闻知见。</p>
<p>是故汝今见我及汝，并诸世间十类众生，皆即见眚。</p>
<p>非见眚者，彼见真精，性非眚者，故不名见。</p>
<p>阿难。</p>
<p>如彼众生同分妄见，例彼妄见别业一人。</p>
<p>一病目人，同彼一国。</p>
<p>彼见圆影，眚妄所生。</p>
<p>此众同分所见不祥，同见业中，瘴恶所起。</p>
<p>俱是无始见妄所生。</p>
<p>例阎浮提三千洲中，兼四大海，娑婆世界，并洎十方诸有漏国，及诸众生。</p>
<p>同是觉明无漏妙心，见闻觉知虚妄病缘，和合妄生，和合妄死。</p>
<p>若能远离诸和合缘，及不和合，则复灭除诸生死因。</p>
<p>圆满菩提，不生灭性。</p>
<p>清净本心，本觉常住。</p>
<p>阿难。</p>
<p>汝虽先悟本觉妙明，性非因缘，非自然性。</p>
<p>而犹未明如是觉元，非和合生，及不和合。</p>
<p>阿难。</p>
<p>吾今复以前尘问汝。</p>
<p>汝今犹以一切世间妄想和合，诸因缘性，而自疑惑，证菩提心和合起者。</p>
<p>则汝今者妙净见精。</p>
<p>为与明和，为与暗和，为与通和，为与塞和。</p>
<p>若明和者，且汝观明，当明现前，何处杂见，见相可辨，杂何形像。</p>
<p>若非见者，云何见明。</p>
<p>若即见者，云何见见。</p>
<p>必见圆满，何处和明。</p>
<p>若明圆满，不合见和。</p>
<p>见必异明。</p>
<p>杂则失彼性明名字。</p>
<p>杂失明性，和明非义。</p>
<p>彼暗与通，及诸群塞，亦复如是。</p>
<p>复次阿难。</p>
<p>又汝今者妙净见精，为与明合，为与暗合，为与通合，为与塞合。</p>
<p>若明合者，至于暗时，明相已灭，此见即不与诸暗合，云何见暗。</p>
<p>若见暗时，不与暗合，与明合者，应非见明。</p>
<p>既不见明，云何明合。</p>
<p>了明非暗。</p>
<p>彼暗与通，及诸群塞，亦复如是。</p>
<p>阿难白佛言：世尊。</p>
<p>如我思惟，此妙觉元，与诸缘尘，及心念虑，非和合耶。</p>
<p>佛言：汝今又言觉非和合。</p>
<p>吾复问汝。</p>
<p>此妙见精非和合者，为非明和，为非暗和，为非通和，为非塞和。</p>
<p>若非明和，则见与明，必有边畔。</p>
<p>汝且谛观，何处是明，何处是见，在见在明，自何为畔。</p>
<p>阿难。</p>
<p>若明际中必无见者，则不相及，自不知其明相所在，畔云何成。</p>
<p>彼暗与通，及诸群塞，亦复如是。</p>
<p>又妙见精，非和合者，为非明合，为非暗合，为非通合，为非塞合。</p>
<p>若非明合，则见与明，性相乖角。</p>
<p>如耳与明，了不相触。</p>
<p>见且不知明相所在，云何甄明合非合理。</p>
<p>彼暗与通，及诸群塞，亦复如是。</p>
<p>阿难。</p>
<p>汝犹未明一切浮尘，诸幻化相，当处出生，随处灭尽。</p>
<p>幻妄称相，其性真为妙觉明体。</p>
<p>如是乃至五阴六入，从十二处，至十八界，因缘和合，虚妄有生，因缘别离虚妄名灭。</p>
<p>殊不能知生灭去来本如来藏。</p>
<p>常住妙明，不动周圆妙真如性。</p>
<p>性真常中求于去来迷悟生死，了无所得。</p>
<p>阿难。</p>
<p>云何五阴，本如来藏妙真如性。</p>
<p>阿难。</p>
<p>譬如有人，以清净目，观晴明空，唯一晴虚，回无所有。</p>
<p>其人无故，不动目睛，瞪以发劳，则于虚空，别见狂华，复有一切狂乱非相。</p>
<p>色阴当知亦复如是。</p>
<p>阿难。</p>
<p>是诸狂华，非从空来，非从目出。</p>
<p>如是阿难。</p>
<p>若空来者，既从空来，还从空入。</p>
<p>若有出入，即非虚空。</p>
<p>空若非空，自不容其华相起灭。</p>
<p>如阿难体，不容阿难。</p>
<p>若目出者，既从目出，还从目入。</p>
<p>即此华性从目出故，当合有见。</p>
<p>若有见者，去既华空，旋合见眼。</p>
<p>若无见者，出既翳空，旋当翳眼。</p>
<p>又见华时，目应无翳。</p>
<p>云何睛空，号清明眼。</p>
<p>是故当知色阴虚妄，本非因缘，非自然性。</p>
<p>阿难。</p>
<p>譬如有人，手足宴安，百骸调适，忽如忘生，性无违顺。</p>
<p>其人无故，以二手掌，于空相摩，于二手中，妄生涩滑冷热诸相。</p>
<p>受阴当知亦复如是。</p>
<p>阿难。</p>
<p>是诸幻触，不从空来，不从掌出。</p>
<p>如是阿难。</p>
<p>若空来者，既能触掌，何不触身。</p>
<p>不应虚空，选择来触。</p>
<p>若从掌出，应非待合。</p>
<p>又掌出故，合则掌知，离则触入，臂腕骨髓，应亦觉知入时踪迹。</p>
<p>必有觉心，知出知入。</p>
<p>自有一物身中往来。</p>
<p>何待合知，要名为触。</p>
<p>是故当知，受阴虚妄，本非因缘，非自然性。</p>
<p>阿难。</p>
<p>譬如有人，谈说酢梅，口中水出。</p>
<p>思蹋悬崖，足心酸涩。</p>
<p>想阴当知，亦复如是。</p>
<p>阿难。</p>
<p>如是酢说，不从梅生，非从口入。</p>
<p>如是阿难。</p>
<p>若梅生者，梅合自谈，何待人说。</p>
<p>若从口入，自合口闻，何须待耳。</p>
<p>若独耳闻，此水何不耳中而出。</p>
<p>想蹋悬崖，与说相类。</p>
<p>是故当知，想阴虚妄，本非因缘，非自然性。</p>
<p>阿难。</p>
<p>譬如瀑流，波浪相续，前际后际，不相踰越。</p>
<p>行阴当知，亦复如是。</p>
<p>阿难。</p>
<p>如是流性，不因空生，不因水有，亦非水性，非离空水。</p>
<p>如是阿难。</p>
<p>若因空生，则诸十方无尽虚空，成无尽流，世界自然俱受沦溺。</p>
<p>若因水有，则此瀑流性应非水，有所有相，今应现在。</p>
<p>若即水性，则澄清时，应非水体。</p>
<p>若离空水，空非有外，水外无流。</p>
<p>是故当知，行阴虚妄，本非因缘，非自然性。</p>
<p>阿难。</p>
<p>譬如有人，取频伽瓶，塞其两孔，满中擎空，千里远行，用饷他国。</p>
<p>识阴当知亦复如是。</p>
<p>阿难。</p>
<p>如是虚空，非彼方来，非此方入，如是阿难。</p>
<p>若彼方来，则本瓶中既贮空去，于本瓶地，应少虚空。</p>
<p>若此方入，开孔倒瓶，应见空出。</p>
<p>是故当知，识阴虚妄，本非因缘，非自然性。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
