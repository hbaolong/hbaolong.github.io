<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经001-2024年8月10日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经001-2024年8月10日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h2 id="大佛顶首楞严经">大佛顶首楞严经</h2>
<h4 id="卷一-如是我闻">卷一 如是我闻。</h4>
<p>一时佛在室罗筏城，只桓精舍。</p>
<p>与大比丘众，千二百五十人俱。</p>
<p>皆是无漏大阿罗汉。</p>
<p>佛子住持，善超诸有。</p>
<p>能于国土，成就威仪。</p>
<p>从佛转轮，妙堪遗嘱。</p>
<p>严净毗尼，弘范三界。</p>
<p>应身无量，度脱众生。</p>
<p>拔济未来，越诸尘累。</p>
<p>其名曰。</p>
<p>大智舍利弗。</p>
<p>摩诃目犍连。</p>
<p>摩诃拘絺罗。</p>
<p>富楼那弥多罗尼子。</p>
<p>须菩提。</p>
<p>优波尼沙陀等。</p>
<p>而为上首。</p>
<p>复有无量辟支无学。</p>
<p>并其初心。</p>
<p>同来佛所。</p>
<p>属诸比丘休夏自恣。</p>
<p>十方菩萨咨决心疑。</p>
<p>钦奉慈严将求密义。</p>
<p>即时如来敷座宴安。</p>
<p>为诸会中，宣示深奥。</p>
<p>法筵清众，得未曾有。</p>
<p>迦陵仙音，遍十方界。</p>
<p>恒沙菩萨，来聚道场。</p>
<p>文殊师利而为上首。</p>
<p>时波斯匿王，为其父王讳日营斋。</p>
<p>请佛宫掖。</p>
<p>自迎如来。</p>
<p>广设珍羞无上妙味。</p>
<p>兼复亲延诸大菩萨。</p>
<p>城中复有长者居士同时饭僧。</p>
<p>伫佛来应。</p>
<p>佛敕大殊，分领菩萨及阿罗汉，应诸斋主。</p>
<p>唯有阿难，先受别请。</p>
<p>远游未还，不遑僧次。</p>
<p>既无上座，及阿阇黎。</p>
<p>途中独归。</p>
<p>其日无供。</p>
<p>即时阿难，执持应器，于所游城，次第循乞。</p>
<p>心中初求最后檀越，以为斋主。</p>
<p>无问净秽，刹利尊姓。</p>
<p>及旃陀罗。</p>
<p>方行等慈，不择微贱。</p>
<p>发意圆成，一切众生，无量功德。</p>
<p>阿难已知如来世尊，诃须菩提，及大迦叶，为阿罗汉，心不均平。</p>
<p>钦仰如来，开阐无遮，度诸疑谤。</p>
<p>经彼城隍，徐步郭门。</p>
<p>严整威仪，肃恭斋法。</p>
<p>尔时阿难，因乞食次，经历淫室，遭大幻术。</p>
<p>摩登伽女，以娑毗迦罗先梵天咒，摄入淫席。</p>
<p>淫躬抚摩，将毁戒体。</p>
<p>如来知彼淫术所加，斋毕旋归。</p>
<p>王及大臣长者居士，俱来随佛，愿闻法要。</p>
<p>于时世尊。</p>
<p>顶放百宝无畏光明，光中出生千叶宝莲，有佛化身，结跏趺坐，宣说神咒。</p>
<p>敕文殊师利将咒往护。</p>
<p>恶咒消灭。</p>
<p>提奖阿难，及摩登伽，归来佛所。</p>
<p>阿难见佛。</p>
<p>顶礼悲泣。</p>
<p>恨无始来。</p>
<p>一向多闻，未全道力。</p>
<p>殷勤启请，十方如来得成菩提，妙奢摩他，三摩，禅那，最初方便。</p>
<p>于时复有恒沙菩萨。</p>
<p>及诸十方大阿罗汉。</p>
<p>辟支佛等。</p>
<p>俱愿乐闻。</p>
<p>退坐默然。</p>
<p>承受圣旨。</p>
<p>佛告阿难。</p>
<p>汝我同气，情均天伦。</p>
<p>当初发心，于我法中，见何胜相，顿舍世间深重恩爱。</p>
<p>阿难白佛我见如来三十二相。</p>
<p>胜妙殊绝。</p>
<p>形体映彻犹如琉璃。</p>
<p>常自思惟，此相非是欲爱所生。</p>
<p>何以故。</p>
<p>欲气粗浊，腥臊交遘，脓血杂乱，不能发生胜净妙明紫金光聚。</p>
<p>是以渴仰，从佛剃落。</p>
<p>佛言：善哉阿难。</p>
<p>汝等当知一切众生，从无始来。</p>
<p>生死相续，皆由不知常住真心性净明体。</p>
<p>用诸妄想。</p>
<p>此想不真，故有轮转。</p>
<p>汝今欲研无上菩提真发明性。</p>
<p>应当直心詶我所问。</p>
<p>十方如来同一道故，出离生死，皆以直心。</p>
<p>心言直故，如是乃至终始地位，中间永无诸委曲相。</p>
<p>阿难，我今问汝。</p>
<p>当汝发心缘于如来三十二相，将何所见，谁为爱乐。</p>
<p>阿难白佛言：世尊，如是爱乐，用我心目由目观见如来胜相，心生爱乐。</p>
<p>故我发心，愿舍生死。</p>
<p>佛告阿难如汝所说。</p>
<p>真所爱乐，因于心目。</p>
<p>若不识知心目所在，则不能得降伏尘劳。</p>
<p>譬如国王，为贼所侵，发兵讨除。</p>
<p>是兵要当知贼所在使汝流转，心目为咎。</p>
<p>吾今问汝，唯心与目，今何所在。</p>
<p>阿难白佛言：世尊，一切世间十种异生，同将识心居在身内。</p>
<p>纵观如来青莲华眼，亦在佛面。</p>
<p>我今观此浮根四尘，只在我面。</p>
<p>如是识心，实居身内。</p>
<p>佛告阿难。</p>
<p>汝今现坐如来讲堂。</p>
<p>观只陀林今何所在。</p>
<p>世尊，此大重阁清净讲堂，在给孤园。</p>
<p>今只陀林实在堂外。</p>
<p>阿难，汝今堂中先何所见。</p>
<p>世尊，我在堂中先见如来。</p>
<p>次观大众。</p>
<p>如是外望，方瞩林园。</p>
<p>阿难，汝瞩林园，因何有见。</p>
<p>世尊，此大讲堂，户牖开豁。</p>
<p>故我在堂得远瞻见。</p>
<p>尔时世尊，在大众中，舒金色臂，摩阿难顶。</p>
<p>告示阿难及诸大众。</p>
<p>有三摩提。</p>
<p>名大佛顶首楞严王，具足万行，十方如来一门超出妙庄严路。</p>
<p>汝今谛听。</p>
<p>阿难顶礼，伏受慈旨。</p>
<p>佛告阿难。</p>
<p>如汝所言，身在讲堂，户牖开豁，远瞩林园。</p>
<p>亦有众生在此堂中，不见如来，见堂外者。</p>
<p>阿难答言。</p>
<p>世尊，在堂不见如来，能见林泉，无有是处。</p>
<p>阿难，汝亦如是。</p>
<p>汝之心灵一切明了。</p>
<p>若汝现前所明了心实在身内，尔时先合了知内身。</p>
<p>颇有众生，先见身中，后观外物，纵不能见心肝脾胃，爪生发长，筋转脉摇，诚合明了，如何不知。</p>
<p>必不内知，云何知外。</p>
<p>是故应知，汝言觉了能知之心，住在身内无有是处。</p>
<p>阿难稽首而白佛言：我闻如来如是法音。</p>
<p>悟知我心实居身外。</p>
<p>所以者何。</p>
<p>譬如灯光然于室中，是灯必能先照室内，从其室门，后及庭际。</p>
<p>一切众生，不见身中，独见身外。</p>
<p>亦如灯光，居在室外，不能照室。</p>
<p>是义必明，将无所惑。</p>
<p>同佛了义得无妄耶。</p>
<p>佛告阿难。</p>
<p>是诸比丘，适来从我室罗筏城，循乞抟食，归只陀林。</p>
<p>我已宿斋。</p>
<p>汝观比丘，一人食时，诸人饱不。</p>
<p>阿难答言：不也，世尊。</p>
<p>何以故。</p>
<p>是诸比丘，虽阿罗汉，躯命不同。</p>
<p>云何一人能令众饱。</p>
<p>佛告阿难。</p>
<p>若汝觉了知见之心，实在身外，身心相外，自不相干。</p>
<p>则心所知，身不能觉。</p>
<p>觉在身际，心不能知。</p>
<p>我今示汝兜罗绵手，汝眼见时，心分别不。</p>
<p>阿难答言：如是，世尊。</p>
<p>佛告阿难。</p>
<p>若相知者，云何在外。</p>
<p>是故应知，汝言觉了能知之心，住在身外，无有是处。</p>
<p>阿难白佛言：世尊，如佛所言，不见内故，不居身内。</p>
<p>身心相知，不相离故，不在身外。</p>
<p>我今思惟，知在一处。</p>
<p>佛言：处今何在。</p>
<p>阿难言：此了知心，既不知内，而能见外。</p>
<p>如我思忖，潜伏根里。</p>
<p>犹如有人，取琉璃碗，合其两眼。</p>
<p>虽有物合，而不留碍。</p>
<p>彼根随见，随即分别。</p>
<p>然我觉了能知之心，不见内者，为在根故。</p>
<p>分明瞩外，无障碍者，潜根内故。</p>
<p>佛告阿难。</p>
<p>如汝所言，潜根内者，犹如琉璃。</p>
<p>彼人当以琉璃笼眼，当见山河，见琉璃不。</p>
<p>如是，世尊，是人当以琉璃笼眼，实见琉璃。</p>
<p>佛告阿难。</p>
<p>汝心若同琉璃合。</p>
<p>者当见山河，何不见眼。</p>
<p>若见眼者，眼即同境，不得成随。</p>
<p>若不能见，云何说言此了知心，潜在根内，如琉璃合。</p>
<p>是故应知，汝言觉了能知之心，潜伏根里，如琉璃合，无有是处。</p>
<p>阿难白佛言：世尊，我今又作如是思惟。</p>
<p>是众生身，腑藏在中，窍穴居外。</p>
<p>有藏则暗。</p>
<p>有窍则明。</p>
<p>今我对佛，开眼见明，名为见外。</p>
<p>闭眼见暗，名为见内。</p>
<p>是义云何。</p>
<p>佛告阿难。</p>
<p>汝当闭眼见暗之时，此暗境界，为与眼对，为不对眼。</p>
<p>若与眼对，暗在眼前，云何成内。</p>
<p>若成内者，居暗室中，无日月灯，此室暗中，皆汝焦腑。</p>
<p>若不对者，云何成见。</p>
<p>若离外见，内对所成。</p>
<p>合眼见暗，名为身中。</p>
<p>开眼见明，何不见面。</p>
<p>若不见面，内对不成。</p>
<p>见面若成，此了知心，及与眼根，乃在虚空，何成在内。</p>
<p>若在虚空，自非汝体。</p>
<p>即应如来今见汝面，亦是汝身。</p>
<p>汝眼已知，身合非觉。</p>
<p>必汝执言身眼两觉，应有二知，即汝一身，应成两佛。</p>
<p>是故应知，汝言见暗名见内者，无有是处。</p>
<p>阿难言；我尝闻佛开示四众。</p>
<p>由心生故，种种法生。</p>
<p>由法生故，种种心生。</p>
<p>我今思惟，即思惟体，实我心性。</p>
<p>随所合处，心则随有。</p>
<p>亦非内外中间三处。</p>
<p>佛告阿难汝今说言，由法生故，种种心生，随所合处。</p>
<p>心随有者，是心无体，则无所合。</p>
<p>若无有体而能合者，则十九界因七尘合。</p>
<p>是义不然。</p>
<p>若有体者，如汝以手自挃其体。</p>
<p>汝所知心，为复内出，为从外入。</p>
<p>若复内出，还见身中。</p>
<p>若从外来，先合见面。</p>
<p>阿难言：见是其眼。</p>
<p>心知非眼。</p>
<p>为见非义。</p>
<p>佛言：若眼能见，汝在室中，门能见不。</p>
<p>则诸已死，尚有眼存，应皆见物。</p>
<p>若见物者，云何名死。</p>
<p>阿难，又汝觉了能知之心，若必有体，为复一体，为有多体。</p>
<p>今在汝身，为复遍体，为不遍体。</p>
<p>若一体者，则汝以手挃一支时，四支应觉。</p>
<p>若咸觉者，挃应无在。</p>
<p>若挃有所，则汝一体，自不能成。</p>
<p>若多体者，则成多人，何体为汝。</p>
<p>若遍体者，同前所挃。</p>
<p>若不遍者，当汝触头，亦触其足，头有所觉，足应无知。</p>
<p>今汝不然。</p>
<p>是故应知，随所合处，心则随有，无有是处。</p>
<p>阿难白佛言：世尊，我亦闻佛，与文殊等诸法王子，谈实相时，世尊亦言，心不在内，亦不在外。</p>
<p>如我思惟，内无所见，外不相知。</p>
<p>内无知故，在内不成。</p>
<p>身心相知，在外非义。</p>
<p>今相知故，复内无见，当在中间。</p>
<p>佛言：汝言中间，中必不迷，非无所在。</p>
<p>今汝推中，中何为在。</p>
<p>为复在处。</p>
<p>为当在身。</p>
<p>若在身者，在边非中，在中同内。</p>
<p>若在处者，为有所表，为无所表。</p>
<p>无表同无。</p>
<p>表则无定。</p>
<p>何以故。</p>
<p>如人以表，表为中时，东看则西，南观成北。</p>
<p>表体既混，心应杂乱。</p>
<p>阿难言：我所说中，非此二种。</p>
<p>如世尊言，眼色为缘，生于眼识。</p>
<p>眼有分别，色尘无知。</p>
<p>识生其中，则为心在。</p>
<p>佛言：汝心若在根尘之中，此之心体，为复兼二，为不兼二。</p>
<p>若兼二者，物体杂乱。</p>
<p>物非体知，成敌两立，云何为中。</p>
<p>兼二不成，非知不知，即无体性，中何为相。</p>
<p>是故应知，当在中间，无有是处。</p>
<p>阿难白佛言：世尊，我昔见佛，与大目连、须菩提、富楼那、舍利弗，四大弟子，共转法轮。</p>
<p>常言觉知分别心性，既不在内，亦不在外，不在中间，俱无所在，一切无著，名之为心。</p>
<p>则我无著，名为心不。</p>
<p>佛告阿难。</p>
<p>汝言觉知分别心性，俱无在者，世间虚空水陆飞行，诸所物象，名为一切。</p>
<p>汝不著者，为在为无。</p>
<p>无则同于龟毛兔角，云何不著。</p>
<p>有不著者，不可名无。</p>
<p>无相则无，非无即相，相有则在，云何无著。</p>
<p>是故应知，一切无著，名觉知心，无有是处。</p>
<p>尔时阿难，在大众中，即从座起，偏袒右肩，右膝著地，合掌恭敬，而白佛言：我是如来最小之弟，蒙佛慈爱，虽今出家，犹恃憍怜。</p>
<p>所以多闻未得无漏。</p>
<p>不能折伏娑毗罗咒。</p>
<p>为彼所转，溺于淫舍。</p>
<p>当由不知真际所诣。</p>
<p>惟愿世尊，大慈哀愍，开示我等奢摩他路，令诸阐提。</p>
<p>隳弥戾车。</p>
<p>作是语已，五体投地，及诸大众，倾渴翘伫，钦闻示诲。</p>
<p>尔时世尊，从其面门，放种种光。</p>
<p>其光晃耀，如百千日。</p>
<p>普佛世界，六种震动。</p>
<p>如是十方微尘国土，一时开现佛之威神，令诸世界合成一界。</p>
<p>其世界中，所有一切诸大菩萨，皆住本国，合掌承听。</p>
<p>佛告阿难。</p>
<p>一切众生，从无始来，种种颠倒，业种自然，如恶叉聚。</p>
<p>诸修行人，不能得成无上菩提，乃至别成声闻缘觉，及成外道，诸天魔王，及魔眷属。</p>
<p>皆由不知二种根本，错乱修习。</p>
<p>犹如煮沙，欲成嘉馔，纵经尘劫，终不能得。</p>
<p>云何二种。</p>
<p>阿难，一者，无始生死根本。</p>
<p>则汝今者，与诸众生，用攀缘心，为自者。</p>
<p>二者，无始菩提涅槃元清净体。</p>
<p>则汝今者识精元明，能生诸缘，缘所遗者。</p>
<p>由诸众生，遗此本明，虽终日行，而不自觉，枉入诸趣。</p>
<p>阿难，汝今欲知奢摩他路，愿出生死。</p>
<p>今复问汝。</p>
<p>即时如来举金色臂，屈五轮指，语阿难言。</p>
<p>汝今见不。</p>
<p>阿难言见。</p>
<p>佛言，汝何所见。</p>
<p>阿难言。</p>
<p>我见如来举臂屈指，为光明拳，耀我心目。</p>
<p>佛言：汝将谁见。</p>
<p>阿难言：我与大众，同将眼见。</p>
<p>佛告阿难。</p>
<p>汝今答我，如来屈指为光明拳，耀汝心目。</p>
<p>汝目可见，以何为心，当我拳耀。</p>
<p>阿难言：如来现今征心所在。</p>
<p>而我以心推穷寻逐，即能推者，我将为心。</p>
<p>佛言。</p>
<p>咄。</p>
<p>阿难，此非汝心。</p>
<p>阿难矍然，避座合掌起立白佛。</p>
<p>此非我心，当名何等。</p>
<p>佛告阿难。</p>
<p>此是前尘虚妄相想，惑汝真性。</p>
<p>由汝无始至于今生，认贼为子，失汝元常，故受轮转。</p>
<p>阿难白佛言：世尊，我佛宠弟，心爱佛故，令我出家。</p>
<p>我心何独供养如来。</p>
<p>乃至遍历恒沙国土，承事诸佛，及善知识，发大勇猛，行诸一切难行法事，皆用此心。</p>
<p>纵令谤法，永退善根，亦因此心。</p>
<p>若此发明不是心者，我乃无心同诸土木，离此觉知，更无所有。</p>
<p>云何如来说此非心。</p>
<p>我实惊怖。</p>
<p>兼此大众，无不疑惑。</p>
<p>惟垂大悲，开示未悟。</p>
<p>尔时世尊。</p>
<p>开示阿难。</p>
<p>及诸大众。</p>
<p>欲令心入无生法忍。</p>
<p>于师子座，摩阿难顶，而告之言：如来常说诸法所生，唯心所现。</p>
<p>一切因果，世界微尘，因心成体。</p>
<p>阿难，若诸世界，一切所有，其中乃至草叶缕结，诘其根元，咸有体性。</p>
<p>纵令虚空，亦有名貌。</p>
<p>何况清净妙净明心，性一切心，而自无体。</p>
<p>若汝执吝，分别觉观，所了知性，必为心者。</p>
<p>此心即应离诸一切色香味触诸尘事业，别有全性。</p>
<p>如汝今者承听我法，此则因声而有分别。</p>
<p>纵灭一切见闻觉知，内守幽闲，犹为法尘分别影事。</p>
<p>我非敕汝，执为非心。</p>
<p>但汝于心，微细揣摩。</p>
<p>若离前尘有分别性，即真汝心。</p>
<p>若分别性，离尘无体，斯则前尘分别影事。</p>
<p>尘非常住，若变灭时，此心则同龟毛兔角，则汝法身同于断灭，其谁修证，无生法忍。</p>
<p>即时阿难，与诸大众，默然自失。</p>
<p>佛告阿难。</p>
<p>世间一切诸修学人，现前虽成九次第定，不得漏尽成阿罗汉，皆由执此生死妄想，误为真实。</p>
<p>是故汝今虽得多闻不成圣果。</p>
<p>阿难闻已。</p>
<p>重复悲泪，五体投地，长跪合掌，而白佛言：自我从佛发心出家，恃佛威神。</p>
<p>常自思惟，无劳我修，将谓如来惠我三昧。</p>
<p>不知身心本不相代。</p>
<p>失我本心。</p>
<p>虽身出家，心不入道。</p>
<p>譬如穷子，舍父逃逝。</p>
<p>今日乃知虽有多闻，若不修行，与不闻等。</p>
<p>如人说食，终不能饱。</p>
<p>世尊，我等今者，二障所缠。</p>
<p>良由不知寂常心性。</p>
<p>惟愿如来，哀愍穷露，发妙明心，开我道眼。</p>
<p>即时如来，从胸卍字，涌出宝光。</p>
<p>其光晃昱有百千色。</p>
<p>十方微尘，普佛世界，一时周遍。</p>
<p>遍灌十方所有宝刹诸如来顶。</p>
<p>旋至阿难，及诸大众。</p>
<p>告阿难言：吾今为汝建大法幢。</p>
<p>亦令十方一切众生，获妙微密，性净明心，得清净眼。</p>
<p>阿难，汝先答我见光明拳。</p>
<p>此拳光明，因何所有。</p>
<p>云何成拳。</p>
<p>汝将谁见。</p>
<p>阿难言：由佛全体阎浮檀金，赩如宝山，清净所生，故有光明。</p>
<p>我实眼观，五轮指端，屈握示人，故有拳相。</p>
<p>佛告阿难。</p>
<p>如来今日实言告汝。</p>
<p>诸有智者，要以譬喻而得开悟。</p>
<p>阿难，譬如我拳，若无我手，不成我拳。</p>
<p>若无汝眼，不成汝见。</p>
<p>以汝眼根，例我拳理，其义均不。</p>
<p>阿难言：唯然世尊。</p>
<p>既无我眼，不成我见。</p>
<p>以我眼根，例如来拳，事义相类。</p>
<p>佛告阿难。</p>
<p>汝言相类，是义不然。</p>
<p>何以故。</p>
<p>如无手人，拳毕竟灭。</p>
<p>彼无眼者，非见全无。</p>
<p>所以者何。</p>
<p>汝试于途，询问盲人，汝何所见。</p>
<p>彼诸盲人，必来答汝，我今眼前，唯见黑暗，更无他瞩。</p>
<p>以是义观，前尘自暗，见何亏损。</p>
<p>阿难言：诸盲眼前，唯睹黑暗，云何成见。</p>
<p>佛告阿难。</p>
<p>诸盲无眼，唯观黑暗，与有眼人，处于暗室，二黑有别，为无有别。</p>
<p>如是世尊。</p>
<p>此暗中人，与彼群盲，二黑校量，曾无有异。</p>
<p>阿难，若无眼人，全见前黑，忽得眼光，还于前尘见种种色，名眼见者。</p>
<p>彼暗中人，全见前黑，忽获灯光，亦于前尘见种种色，应名灯见。</p>
<p>若灯见者，灯能有见，自不名灯。</p>
<p>又则灯观，何关汝事。</p>
<p>是故当知，灯能显色。</p>
<p>如是见者，是眼非灯。</p>
<p>眼能显色，如是见性，是心非眼。</p>
<p>阿难，虽复得闻是言，与诸大众，口已默然，心未开悟。</p>
<p>犹冀如来慈音宣示，合掌清心，伫佛悲诲。</p>
<p>尔时世尊。</p>
<p>舒兜罗绵网相光手，开五轮指，诲敕阿难，及诸大众。</p>
<p>我初成道，于鹿园中，为阿若多五比丘等，及汝四众言。</p>
<p>一切众生，不成菩提，及阿罗汉，皆由客尘烦恼所误。</p>
<p>汝等当时，因何开悟，今成圣果。</p>
<p>时憍陈那，起立白佛。</p>
<p>我今长老，于大众中，独得解名。</p>
<p>因悟客尘二字成果。</p>
<p>世尊，譬如行客，投寄旅亭，或宿或食，食宿事毕，俶装前途，不遑安住。</p>
<p>若实主人，自无攸往。</p>
<p>如是思惟，不住名客，住名主人，以不住者，名为客义。</p>
<p>又如新霁。</p>
<p>清旸升天，光入隙中，发明空中诸有尘相。</p>
<p>尘质摇动，虚空寂然。</p>
<p>如是思惟，澄寂名空。</p>
<p>摇动名尘。</p>
<p>以摇动者，名为尘义。</p>
<p>佛言如是。</p>
<p>即时如来，于大众中，屈五轮指，屈已复开，开已又屈。</p>
<p>谓阿难言：汝今何见。</p>
<p>阿难言：我见如来百宝轮掌，众中开合’佛告阿难。</p>
<p>汝见我手，众中开合。</p>
<p>为是我手，有开有合。</p>
<p>为复汝见，有开有合。</p>
<p>阿难言：世尊宝手，众中开合。</p>
<p>我见如来手自开合。</p>
<p>非我见性有开有合。</p>
<p>佛言：谁动谁静。</p>
<p>阿难言：佛手不住。</p>
<p>而我见性，尚无有静，谁为无住。</p>
<p>佛言如是。</p>
<p>如来于是从轮掌中，飞一宝光，在阿难右。</p>
<p>即时阿难，回首右盼。</p>
<p>又放一光，在阿难左，阿难又则回首左盼。</p>
<p>佛告阿难。</p>
<p>汝头今日何因摇动。</p>
<p>阿难言：我见如来出妙宝光，来我左右，故左右观，头自摇动。</p>
<p>阿难，汝盼佛光，左右动头，为汝头动，为复见动。</p>
<p>世尊，我头自动，而我见性尚无有止，谁为摇动。</p>
<p>佛言如是。</p>
<p>于是如来，普告大众，若复众生，以摇动者名之为尘。</p>
<p>以不住者，名之为客。</p>
<p>汝观阿难头自动摇，见无所动。</p>
<p>又汝观我手自开合见无舒卷。</p>
<p>云何汝今以动为身，以动为境。</p>
<p>从始泊终，念念生灭，遗失真性，颠倒行事。</p>
<p>性心失真，认物为己。</p>
<p>轮回是中，自取流转。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
