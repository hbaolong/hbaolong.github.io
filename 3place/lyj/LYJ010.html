<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经010-2024年9月3日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经010-2024年9月3日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="卷十-阿难">卷十 阿难。</h4>
<p>彼善男子，修三摩提想阴尽者。</p>
<p>是人平常梦想销灭，寤寐恒一。</p>
<p>觉明虚静，犹如晴空。</p>
<p>无复粗重前尘影事。</p>
<p>观诸世间大地山河，如镜鉴明，来无所黏，过无踪迹。</p>
<p>虚受照应，了罔陈习，唯一精真。</p>
<p>生灭根元，从此披露。</p>
<p>见诸十方十二众生，毕殚其类。</p>
<p>虽未通其各命由绪。</p>
<p>见同生基。</p>
<p>犹如野马熠熠清扰。</p>
<p>为浮根尘究竟枢穴。</p>
<p>此则名为行阴区宇。</p>
<p>若此清扰熠熠元性。</p>
<p>性入元澄，一澄元习。</p>
<p>如波澜灭，化为澄水，名行阴尽。</p>
<p>是人则能超众生浊。</p>
<p>观其所由，幽隐妄想以为其本。</p>
<p>阿难当知。</p>
<p>是得正知奢摩他中诸善男子，凝明正心，十类天魔不得其便。</p>
<p>方得精研穷生类本。</p>
<p>于本类中生元露者，观彼幽清圆扰动元。</p>
<p>于圆元中起计度者，是人坠入二无因论。</p>
<p>一者、是人见本无因。</p>
<p>何以故？是人既得生机全破。</p>
<p>乘于眼根八百功德，见八万劫所有众生，业流湾环，死此生彼。</p>
<p>只见众生轮回其处。</p>
<p>八万劫外，冥无所观。</p>
<p>便作是解，此等世间十方众生，八万劫来，无因自有。</p>
<p>由此计度，亡正遍知，堕落外道，惑菩提性。</p>
<p>二者、是人见末无因。</p>
<p>何以故？是人于生既见其根。</p>
<p>知人生人。</p>
<p>悟鸟生鸟。</p>
<p>乌从来黑。</p>
<p>鹄从来白。</p>
<p>人天本竖。</p>
<p>畜生本横。</p>
<p>白非洗成。</p>
<p>黑非染造。</p>
<p>从八万劫无复改移。</p>
<p>今尽此形，亦复如是。</p>
<p>而我本来不见菩提。</p>
<p>云何更有成菩提事。</p>
<p>当知今日一切物象，皆本无因。</p>
<p>由此计度，亡正遍知，堕落外道，惑菩提性。</p>
<p>是则名为第一外道，立无因论。</p>
<p>阿难。</p>
<p>是三摩中诸善男子，凝明正心，魔不得便，穷生类本，观彼幽清常扰动元。</p>
<p>于圆常中起计度者，是人坠入四遍常论。</p>
<p>一者、是人穷心境性，二处无因。</p>
<p>修习能知二万劫中，十方众生，所有生灭，咸皆循环，不曾散失，计以为常。</p>
<p>二者、是人穷四大元，四性常住。</p>
<p>修习能知四万劫中，十方众生，所有生灭，咸皆体恒，不曾散失，计以为常。</p>
<p>三者、是人穷尽六根末那执受，心意识中本元由处，性常恒故。</p>
<p>修习能知八万劫中，一切众生，循环不失，本来常住。</p>
<p>穷不失性，计以为常。</p>
<p>四者、是人既尽想元，生理更无流止运转，生灭想心，今已永灭。</p>
<p>理中自然成不生灭。</p>
<p>因心所度，计以为常。</p>
<p>由此计常，亡正遍知，堕落外道，惑菩提性。</p>
<p>是则名为第二外道，立圆常论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于自他中起计度者，是人坠入四颠倒见，一分无常，一分常论。</p>
<p>一者、是人观妙明心遍十方界，湛然以为究竟神我。</p>
<p>从是则计我遍十方，凝明不动。</p>
<p>一切众生，于我心中自生自死。</p>
<p>则我心性名之为常。</p>
<p>彼生灭者，真无常性。</p>
<p>二者、是人不观其心，遍观十方恒沙国土。</p>
<p>见劫坏处，名为究竟无常种性。</p>
<p>劫不坏处，名究竟常。</p>
<p>三者、是人别观我心，精细微密，犹如微尘。</p>
<p>流转十方，性无移改。</p>
<p>能令此身即生即灭。</p>
<p>其不坏性，名我性常。</p>
<p>一切死生从我流出名无常性。</p>
<p>四者、是人知想阴尽，见行阴流。</p>
<p>行阴常流，计为常性。</p>
<p>色受想等，今已灭尽，名为无常。</p>
<p>由此计度一分无常一分常故，堕落外道，惑菩提性。</p>
<p>是则名为第三外道，一分常论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于分位中生计度者，是人坠入四有边论。</p>
<p>一者、是人心计生元，流用不息。</p>
<p>计过未者，名为有边。</p>
<p>计相续心，名为无边。</p>
<p>二者、是人观八万劫，则见众生。</p>
<p>八万劫前，寂无闻见。</p>
<p>无闻见处，名为无边。</p>
<p>有众生处，名为有边。</p>
<p>三者、是人计我遍知，得无边性。</p>
<p>彼一切人现我知中。</p>
<p>我曾不知彼之知性。</p>
<p>名彼不得无边之心。</p>
<p>但有边性。</p>
<p>四者、是人穷行阴空。</p>
<p>以其所见心路筹度一切众生一身之中，计其咸皆半生半灭。</p>
<p>明其世界一切所有，一半有边，一半无边。</p>
<p>由此计度有边无边，堕落外道，惑菩提性。</p>
<p>是则名为第四外道，立有边论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于知见中生计度者，是人坠入四种颠倒，不死矫乱，遍计虚论。</p>
<p>一者、是人观变化元。</p>
<p>见迁流处，名之为变。</p>
<p>见相续处，名之为恒。</p>
<p>见所见处，名之为生。</p>
<p>不见见处，名之为灭。</p>
<p>相续之因，性不断处，名之为增。</p>
<p>正相续中，中所离处，名之为减。</p>
<p>各各生处，名之为有。</p>
<p>互互亡处，名之为无。</p>
<p>以理都观，用心别见。</p>
<p>有求法人，来问其义。</p>
<p>答言：我今亦生亦灭。</p>
<p>亦有亦无。</p>
<p>亦增亦减。</p>
<p>于一切时皆乱其语。</p>
<p>令彼前人遗失章句。</p>
<p>二者、是人谛观其心，互互无处，因无得证。</p>
<p>有人来问，唯答一字，但言其无。</p>
<p>除无之余，无所言说。</p>
<p>三者、是人谛观其心，各各有处，因有得证。</p>
<p>有人来问，唯答一字，但言其是。</p>
<p>除是之余，无所言说。</p>
<p>四者、是人有无俱见，其境枝故，其心亦乱。</p>
<p>有人来问，答言：亦有即是亦无，亦无之中，不是亦有，一切矫乱，无容穷诘。</p>
<p>由此计度矫乱虚无，堕落外道，惑菩提性。</p>
<p>是则名为第五外道。</p>
<p>四颠倒性，不死矫乱，遍计虚论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于无尽流生计度者，是人坠入死后有相发心颠倒。</p>
<p>或自固身，云色是我。</p>
<p>或见我圆，含遍国土，云我有色。</p>
<p>或彼前缘随我回复，云色属我。</p>
<p>或复我依行中相续，云我在色。</p>
<p>皆计度言死后有相。</p>
<p>如是循环，有十六相。</p>
<p>从此或计毕竟烦恼，毕竟菩提，两性并驱，各不相触。</p>
<p>由此计度死后有故，堕落外道，惑菩提性。</p>
<p>是则名为第六外道，立五阴中死后有相，心颠倒论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于先除灭色受想中，生计度者，是人坠入死后无相，发心颠倒。</p>
<p>见其色灭，形无所因。</p>
<p>观其想灭，心无所系。</p>
<p>知其受灭，无复连缀。</p>
<p>阴性销散，纵有生理，而无受想，与草木同。</p>
<p>此质现前犹不可得。</p>
<p>死后云何更有诸相。</p>
<p>因之勘校死后相无。</p>
<p>如是循环，有八无相。</p>
<p>从此或计涅槃因果，一切皆空。</p>
<p>徒有名字，究竟断灭。</p>
<p>由此计度死后无故，堕落外道，惑菩提性。</p>
<p>是则名为第七外道，立五阴中死后无相，心颠倒论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于行存中，兼受想灭，双计有无，自体相破，是人坠入死后俱非，起颠倒论。</p>
<p>色受想中，见有非有。</p>
<p>行迁流内，观无不无。</p>
<p>如是循环，穷尽阴界，八俱非相。</p>
<p>随得一缘，皆言死后有相无相。</p>
<p>又计诸行性迁讹故，心发通悟。</p>
<p>有无俱非，虚实失措。</p>
<p>由此计度死后俱非，后际昏瞢无可道故，堕落外道，惑菩提性。</p>
<p>是则名为第八外道，立五阴中死后俱非，心颠倒论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于后后无生计度者，是人坠入七断灭论。</p>
<p>或计身灭。</p>
<p>或欲尽灭。</p>
<p>或苦尽灭。</p>
<p>或极乐灭。</p>
<p>或极舍灭。</p>
<p>如是循环，穷尽七际，现前销灭，灭已无复。</p>
<p>由此计度死后断灭，堕落外道，惑菩提性。</p>
<p>是则名为第九外道，立五阴中死后断灭，心颠倒论。</p>
<p>又三摩中诸善男子，坚凝正心，魔不得便，穷生类本，观彼幽清常扰动元。</p>
<p>于后后有生计度者，是人坠入五涅槃论。</p>
<p>或以欲界为正转依，观见圆明生爱慕故。</p>
<p>或以初禅，性无忧故。</p>
<p>或以二禅，心无苦故，或以三禅，极悦随故。</p>
<p>或以四禅，苦乐二亡，不受轮回生灭性故。</p>
<p>迷有漏天，作无为解。</p>
<p>五处安隐为胜净依。</p>
<p>如是循环，五处究竟。</p>
<p>由此计度五现涅槃，堕落外道，惑菩提性。</p>
<p>是则名为第十外道，立五阴中五现涅槃，心颠倒论。</p>
<p>阿难。</p>
<p>如是十种禅那狂解，皆是行阴用心交互，故现斯悟。</p>
<p>众生顽迷，不自忖量。</p>
<p>逢此现前，以迷为解，自言登圣。</p>
<p>大妄语成，堕无间狱。</p>
<p>汝等必须将如来语，于我灭后，传示末法。</p>
<p>遍令众生觉了斯义。</p>
<p>无令心魔自起深孽。</p>
<p>保持覆护，销息邪见。</p>
<p>教其身心，开觉真义。</p>
<p>于无上道不遭枝歧。</p>
<p>勿令心祈得少为足。</p>
<p>作大觉王清净标指。</p>
<p>阿难。</p>
<p>彼善男子修三摩提行阴尽者。</p>
<p>诸世间性，幽清扰动同分生机，绦然隳裂沉细纲纽。</p>
<p>补特伽罗，酬业深脉，感应悬绝。</p>
<p>于涅槃天将大明悟。</p>
<p>如鸡后鸣，瞻顾东方，已有精色。</p>
<p>六根虚静，无复驰逸。</p>
<p>内外湛明，入无所入。</p>
<p>深达十方十二种类，受命元由。</p>
<p>观由执元，诸类不召。</p>
<p>于十方界，已获其同。</p>
<p>精色不沈发现幽秘。</p>
<p>此则名为识阴区宇。</p>
<p>若于群召，已获同中销磨六门，合开成就。</p>
<p>见闻通邻，互用清净。</p>
<p>十方世界及与身心，如吠琉璃，内外明彻，名识阴尽。</p>
<p>是人则能超越命浊。</p>
<p>观其所由，罔象虚无，颠倒妄想，以为其本。</p>
<p>阿难当知。</p>
<p>是善男子穷诸行空，于识还元，已灭生灭，而于寂灭精妙未圆。</p>
<p>能令己身根隔合开，亦与十方诸类通觉，觉知通曶，能入圆元。</p>
<p>若于所归，立真常因，生胜解者，是人则堕因所因执。</p>
<p>娑毗迦罗所归冥谛，成其伴侣。</p>
<p>迷佛菩提，亡失知见。</p>
<p>是名第一立所得心，成所归果。</p>
<p>违远圆通，背涅槃城，生外道种。</p>
<p>阿难。</p>
<p>又善男子穷诸行空，已灭生灭，而于寂灭精妙未圆。</p>
<p>若于所归览为自体，尽虚空界十二类内所有众生，皆我身中一类流出，生胜解者，是人则堕能非能执。</p>
<p>摩醯首罗，现无边身，成其伴侣。</p>
<p>迷佛菩提，亡失知见。</p>
<p>是名第二立能为心，成能事果。</p>
<p>违远圆通，背涅槃城，生大慢天我遍圆种。</p>
<p>又善男子穷诸行空，已灭生灭，而于寂灭精妙未圆。</p>
<p>若于所归有所归依，自疑身心从彼流出。</p>
<p>十方虚空，咸其生起。</p>
<p>即于都起所宣流地，作真常身无生灭解。</p>
<p>在生灭中，早计常住。</p>
<p>既惑不生，亦迷生灭。</p>
<p>安住沉迷生胜解者，是人则堕常非常执。</p>
<p>计自在天，成其伴侣。</p>
<p>迷佛菩提，亡失知见。</p>
<p>是名第三立因依心，成妄计果。</p>
<p>违远圆通，背涅槃城，生倒圆种。</p>
<p>又善男子穷诸行空，已灭生灭，而于寂灭精妙未圆。</p>
<p>若于所知，知遍圆故，因知立解。</p>
<p>十方草木皆称有情，与人无异。</p>
<p>草木为人，人死还成十方草树。</p>
<p>无择遍知，生胜解者，是人则堕知无知执。</p>
<p>婆吒霰尼，执一切觉，成其伴侣。</p>
<p>迷佛菩提，亡失知见。</p>
<p>是名第四计圆知心，成虚谬果。</p>
<p>违远圆通，背涅槃城，生倒知种。</p>
<p>又善男子穷诸行空，已灭生灭，而于寂灭精妙未圆。</p>
<p>若于圆融根互用中，已得随顺。</p>
<p>便于圆化一切发生，求火光明，乐水清净，爱风周流，观尘成就，各各崇事。</p>
<p>以此群尘，发作本因，立常住解。</p>
<p>是人则堕生无生执。</p>
<p>诸迦叶波并婆罗门，勤心役身，事火崇水，求出生死，成其伴侣。</p>
<p>迷佛菩提，亡失知见。</p>
<p>是名第五计著崇事，迷心从物，立妄求因，求妄冀果。</p>
<p>违远圆通，背涅槃城，生颠化种。</p>
<p>又善男子穷诸行空，已灭生灭，而于寂灭精妙未圆。</p>
<p>若于圆明，计明中虚，非灭群化，以永灭依，为所归依生胜解者，是人则堕归无归执。</p>
<p>无想天中诸舜若多，成其伴侣。</p>
<p>迷佛菩提，亡失知见。</p>
<p>是名第六圆虚无心，成空亡果。</p>
<p>违远圆通，背涅槃城，生断灭种。</p>
<p>又善男子穷诸行空，已灭生灭，而于寂灭精妙未圆。</p>
<p>若于圆常，固身常住。</p>
<p>同于精圆，长不倾逝，生胜解者，是人则堕贪非贪执。</p>
<p>诸阿斯陀求长命者，成其伴侣。</p>
<p>迷佛菩提，亡失知见。</p>
<p>是名第七执著命元，立固妄因，趣长劳果。</p>
<p>违远圆通，背涅槃城，生妄延种。</p>
<p>又善男子穷诸行空，已灭生灭，而于寂灭精妙未圆。</p>
<p>观命互通，却留尘劳，恐其销尽。</p>
<p>便于此际坐莲华宫，广化七珍，多增宝媛。</p>
<p>恣纵其心生胜解者，是人则堕真无真执。</p>
<p>吒枳迦罗成其伴侣。</p>
<p>迷佛菩提，亡失知见。</p>
<p>是名第八发邪思因，立炽尘果。</p>
<p>违远圆通，背涅槃城，生天魔种。</p>
<p>又善男子穷诸行空，已灭生灭，而于寂灭精妙未圆。</p>
<p>于命明中分别精粗，疏决真伪，因果相酬，唯求感应，背清净道。</p>
<p>所谓见苦断集，证灭修道。</p>
<p>居灭已休，更不前进，生胜解者，是人则堕定性声闻。</p>
<p>诸无闻僧，增上慢者，成其伴侣。</p>
<p>迷佛菩提，亡失知见。</p>
<p>是名第九圆精应心，成趣寂果。</p>
<p>违远圆通，背涅槃城，生缠空种。</p>
<p>又善男子穷诸行空，已灭生灭，而于寂灭精妙未圆。</p>
<p>若于圆融清净觉明，发研深妙，即立涅槃而不前进，生胜解者，是人则堕定性辟支。</p>
<p>诸缘独伦不回心者，成其伴侣。</p>
<p>迷佛菩提，亡失知见。</p>
<p>是名第十圆觉曶心，成湛明果。</p>
<p>违远圆通，背涅槃城，生觉圆明不化圆种。</p>
<p>阿难。</p>
<p>如是十种禅那，中涂成狂，因依迷惑，于未足中生满足证皆是识阴用心交互，故生斯位。</p>
<p>众生顽迷，不自忖量。</p>
<p>逢此现前，各以所爱先习迷心，而自休息。</p>
<p>将为毕竟所归宁地。</p>
<p>自言满足无上菩提。</p>
<p>大妄语成，外道邪魔所感业终，堕无间狱。</p>
<p>声闻缘觉，不成增进。</p>
<p>汝等存心秉如来道。</p>
<p>将此法门，于我灭后，传示末世。</p>
<p>普令众生，觉了斯义。</p>
<p>无令见魔自作沈孽保绥哀救，销息邪缘。</p>
<p>令其身心入佛知见。</p>
<p>从始成就，不遭歧路。</p>
<p>如是法门，先过去世恒沙劫中，微尘如来，乘此心开，得无上道。</p>
<p>识阴若尽，则汝现前诸根互用。</p>
<p>从互用中，能入菩萨金刚干慧。</p>
<p>圆明精心，于中发化。</p>
<p>如净琉璃，内含宝月。</p>
<p>如是乃超十信、十住、十行、十回向、四加行心，菩萨所行金刚十地，等觉圆明，入于如来妙庄严海。</p>
<p>圆满菩提，归无所得。</p>
<p>此是过去先佛世尊，奢摩他中，毗婆舍那，觉明分析微细魔事。</p>
<p>魔境现前，汝能谙识，心垢洗除，不落邪见。</p>
<p>阴魔销灭。</p>
<p>天魔摧碎。</p>
<p>大力鬼神，褫魄逃逝。</p>
<p>魑魅魍魉，无复出生。</p>
<p>直至菩提，无诸少乏。</p>
<p>下劣增进，于大涅槃心不迷闷。</p>
<p>若诸末世愚钝众生，未识禅那，不知说法，乐修三昧，汝恐同邪，一心劝令持我佛顶陀罗尼咒。</p>
<p>若未能诵，写于禅堂，或带身上，一切诸魔，所不能动。</p>
<p>汝当恭钦十方如来，究竟修进最后垂范。</p>
<p>阿难即从座起。</p>
<p>闻佛示诲，顶礼钦奉，忆持无失。</p>
<p>于大众中重复白佛。</p>
<p>如佛所言五阴相中，五种虚妄为本想心。</p>
<p>我等平常，未蒙如来微细开示。</p>
<p>又此五阴，为并销除，为次第尽。</p>
<p>如是五重，诣何为界。</p>
<p>惟愿如来发宣大慈。</p>
<p>为此大众清净心目。</p>
<p>以为末世一切众生，作将来眼。</p>
<p>佛告阿难。</p>
<p>精真妙明本觉圆净，非留死生及诸尘垢。</p>
<p>乃至虚空，皆因妄想之所生起。</p>
<p>斯元本觉妙明真精，妄以发生诸器世间。</p>
<p>如演若多，迷头认影。</p>
<p>妄元无因。</p>
<p>于妄想中立因缘性。</p>
<p>迷因缘者，称为自然。</p>
<p>彼虚空性，犹实幻生。</p>
<p>因缘自然，皆是众生妄心计度。</p>
<p>阿难。</p>
<p>知妄所起，说妄因缘。</p>
<p>若妄元无，说妄因缘元无所有。</p>
<p>何况不知，推自然者。</p>
<p>是故如来与汝发明，五阴本因，同是妄想。</p>
<p>汝体先因父母想生。</p>
<p>汝心非想，则不能来想中传命。</p>
<p>如我先言心想醋味，口中涎生。</p>
<p>心想登高，足心酸起。</p>
<p>悬崖不有。</p>
<p>醋物未来。</p>
<p>汝体必非虚妄通伦。</p>
<p>口水如何因谈醋出。</p>
<p>是故当知，汝现色身，名为坚固第一妄想。</p>
<p>即此所说临高想心，能令汝形真受酸涩。</p>
<p>由因受生，能动色体。</p>
<p>汝今现前顺益违损，二现驱驰，名为虚明第二妄想。</p>
<p>由汝念虑，使汝色身。</p>
<p>身非念伦，汝身何因随念所使。</p>
<p>种种取像。</p>
<p>心生形取，与念相应。</p>
<p>寤即想心。</p>
<p>寐为诸梦。</p>
<p>则汝想念摇动妄情，名为融通第三妄想。</p>
<p>化理不住，运运密移。</p>
<p>甲长发生，气销容皱。</p>
<p>日夜相代，曾无觉悟。</p>
<p>阿难。</p>
<p>此若非汝，云何体迁。</p>
<p>如必是真，汝何无觉。</p>
<p>则汝诸行念念不停，名为幽隐第四妄想。</p>
<p>又汝精明湛不摇处，名恒常者。</p>
<p>于身不出见闻觉知。</p>
<p>若实精真，不容习妄。</p>
<p>何因汝等，曾于昔年睹一奇物。</p>
<p>经历年岁，忆妄俱无，于后忽然覆睹前异，记忆宛然，曾不遗失。</p>
<p>则此精了湛不摇中，念念受熏，有何筹算。</p>
<p>阿难当知。</p>
<p>此湛非真。</p>
<p>如急流水，望如恬静，流急不见，非是无流。</p>
<p>若非想元，宁受妄习。</p>
<p>非汝六根互用开合，此之妄想无时得灭。</p>
<p>故汝现在见闻觉知中串习几，则湛了内罔象虚无，第五颠倒微细精想。</p>
<p>阿难。</p>
<p>是五受阴，五妄想成。</p>
<p>汝今欲知因界浅深。</p>
<p>唯色与空，是色边际。</p>
<p>唯触及离，是受边际。</p>
<p>唯记与妄，是想边际。</p>
<p>唯灭与生，是行边际。</p>
<p>湛入合湛，归识边际。</p>
<p>此五阴元，重叠生起。</p>
<p>生因识有，灭从色除。</p>
<p>理则顿悟，乘悟并销。</p>
<p>事非顿除，因次第尽。</p>
<p>我已示汝劫波巾结，何所不明，再此诣问。</p>
<p>汝应将此妄想根元，心得开通，传示将来末法之中诸修行者。</p>
<p>令识虚妄。</p>
<p>深厌自生，知有涅槃，不恋三界。</p>
<p>阿难。</p>
<p>若复有人，遍满十方所有虚空，盈满七宝。</p>
<p>持以奉上微尘诸佛，承事供养，心无虚度。</p>
<p>于意云何。</p>
<p>是人以此施佛因缘，得福多不。</p>
<p>阿难答言：虚空无尽，珍宝无边。</p>
<p>昔有众生施佛七钱，舍身犹获转轮王位。</p>
<p>况复现前虚空既穷，佛土充遍，皆施珍宝。</p>
<p>穷劫思议，尚不能及。</p>
<p>是福云何更有边际。</p>
<p>佛告阿难。</p>
<p>诸佛如来，语无虚妄。</p>
<p>若复有人，身具四重十波罗夷，瞬息即经此方他方阿鼻地狱，乃至穷尽十方无间，靡不经历。</p>
<p>能以一念将此法门，于末劫中开示未学。</p>
<p>是人罪障，应念销灭。</p>
<p>变其所受地狱苦因，成安乐国。</p>
<p>得福超越前之施人，百倍千倍千万亿倍，如是乃至算数譬喻所不能及。</p>
<p>阿难。</p>
<p>若有众生，能诵此经，能持此咒，如我广说，穷劫不尽。</p>
<p>依我教言，如教行道，直成菩提，无复魔业。</p>
<p>佛说此经已。</p>
<p>比丘、比丘尼、优婆塞、优婆夷。</p>
<p>一切世间天人阿修罗，及诸他方菩萨二乘，圣仙童子，并初发心大力鬼神，皆大欢喜，作礼而去。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
