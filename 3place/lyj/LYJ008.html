<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2602楞严经008-2024年8月28日-楞严经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2602楞严经008-2024年8月28日-楞严经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="卷八-阿难">卷八 阿难。</h4>
<p>如是众生一一类中，亦各各具十二颠倒。</p>
<p>犹如捏目乱华发生。</p>
<p>颠倒妙圆真净明心，具足如斯虚妄乱想。</p>
<p>汝今修证佛三摩提，于是本因元所乱想。</p>
<p>立三渐次，方得除灭。</p>
<p>如净器中除去毒蜜，以诸汤水并杂灰香，洗涤其器，后贮甘露。</p>
<p>云何名为三种渐次。</p>
<p>一者修习，除其助因。</p>
<p>二者真修，刳其正性。</p>
<p>三者增进，违其现业。</p>
<p>云何助因。</p>
<p>阿难。</p>
<p>如是世界十二类生，不能自全，依四食住。</p>
<p>所谓段食、触食、思食、识食。</p>
<p>是故佛说一切众生皆依食住。</p>
<p>阿难。</p>
<p>一切众生，食甘故生，食毒故死。</p>
<p>是诸众生求三摩提，当断世间五种辛菜。</p>
<p>是五种辛，熟食发淫，生啖增恚。</p>
<p>如是世界食辛之人，纵能宣说十二部经。</p>
<p>十方天仙，嫌其臭秽，咸皆远离。</p>
<p>诸饿鬼等，因彼食次，舐其唇吻。</p>
<p>常与鬼住。</p>
<p>福德日销。</p>
<p>长无利益。</p>
<p>是食辛人修三摩地，菩萨天仙，十方善神，不来守护。</p>
<p>大力魔王得其方便，现作佛身，来为说法，非毁禁戒，赞淫怒痴。</p>
<p>命终自为魔王眷属。</p>
<p>受魔福尽，堕无间狱。</p>
<p>阿难。</p>
<p>修菩提者永断五辛。</p>
<p>是则名为第一增进修行渐次。</p>
<p>云何正性。</p>
<p>阿难。</p>
<p>如是众生入三摩地，要先严持清净戒律。</p>
<p>永断淫心。</p>
<p>不餐酒肉。</p>
<p>以火净食，无啖生气。</p>
<p>阿难。</p>
<p>是修行人，若不断淫及与杀生，出三界者，无有是处。</p>
<p>当观淫欲，犹如毒蛇，如见怨贼。</p>
<p>先持声闻四弃八弃，执身不动。</p>
<p>后行菩萨清净律仪，执心不起。</p>
<p>禁戒成就，则于世间永无相生相杀之业。</p>
<p>偷劫不行，无相负累，亦于世间不还宿债。</p>
<p>是清净人修三摩地，父母肉身，不须天眼，自然观见十方世界。</p>
<p>睹佛闻法，亲奉圣旨。</p>
<p>得大神通，游十方界。</p>
<p>宿命清净，得无艰险。</p>
<p>是则名为第二增进修行渐次。</p>
<p>云何现业。</p>
<p>阿难。</p>
<p>如是清净持禁戒人，心无贪淫，于外六尘不多流逸。</p>
<p>因不流逸，旋元自归。</p>
<p>尘既不缘，根无所偶。</p>
<p>反流全一，六用不行。</p>
<p>十方国土，皎然清净。</p>
<p>譬如琉璃，内悬明月。</p>
<p>身心快然，妙圆平等，获大安隐。</p>
<p>一切如来密圆净妙，皆现其中。</p>
<p>是人即获无生法忍。</p>
<p>从是渐修，随所发行，安立圣位。</p>
<p>是则名为第三增进修行渐次。</p>
<p>阿难。</p>
<p>是善男子。</p>
<p>欲爱干枯，根境不偶。</p>
<p>现前残质，不复续生。</p>
<p>执心虚明，纯是智慧。</p>
<p>慧性明圆，蓥十方界。</p>
<p>干有其慧，名干慧地。</p>
<p>欲习初干，未与如来法流水接。</p>
<p>即以此心，中中流入，圆妙开敷。</p>
<p>从真妙圆，重发真妙。</p>
<p>妙信常住。</p>
<p>一切妄想灭尽无余。</p>
<p>中道纯真。</p>
<p>名信心住。</p>
<p>真信明了，一切圆通。</p>
<p>阴处界三不能为碍。</p>
<p>如是乃至过去未来，无数劫中，舍身受身一切习气，皆现在前。</p>
<p>是善男子，皆能忆念，得无遗忘。</p>
<p>名念心住。</p>
<p>妙圆纯真。</p>
<p>真精发化。</p>
<p>无始习气通一精明。</p>
<p>唯以精明进趣真净。</p>
<p>名精进心。</p>
<p>心精现前。</p>
<p>纯以智慧。</p>
<p>名慧心住。</p>
<p>执持智明。</p>
<p>周遍寂湛。</p>
<p>寂妙常凝。</p>
<p>名定心住。</p>
<p>定光发明。</p>
<p>明性深入。</p>
<p>唯进无退。</p>
<p>名不退心。</p>
<p>心进安然保持不失。</p>
<p>十方如来气分交接。</p>
<p>名护法心。</p>
<p>觉明保持。</p>
<p>能以妙力，回佛慈光，向佛安住。</p>
<p>犹如双镜，光明相对。</p>
<p>其中妙影重重相入。</p>
<p>名回向心。</p>
<p>心光密回，获佛常凝无上妙净。</p>
<p>安住无为，得无遗失。</p>
<p>名戒心住。</p>
<p>住戒自在。</p>
<p>能游十方，所去随愿。</p>
<p>名愿心住。</p>
<p>阿难。</p>
<p>是善男子，以真方便发此十心。</p>
<p>心精发晖，十用涉入，圆成一心。</p>
<p>名发心住。</p>
<p>心中发明，如净琉璃内现精金。</p>
<p>以前妙心，履以成地。</p>
<p>名治地住。</p>
<p>心地涉知，俱得明了。</p>
<p>游履十方，得无留碍。</p>
<p>名修行住。</p>
<p>行与佛同。</p>
<p>受佛气分。</p>
<p>如中阴身自求父母。</p>
<p>阴信冥通，入如来种。</p>
<p>名生贵住。</p>
<p>既游道胎，亲奉觉胤。</p>
<p>如胎已成，人相不缺。</p>
<p>名方便具足住。</p>
<p>容貌如佛。</p>
<p>心相亦同。</p>
<p>名正心住。</p>
<p>身心合成日益增长。</p>
<p>名不退住。</p>
<p>十身灵相，一时具足。</p>
<p>名童真住。</p>
<p>形成出胎，亲为佛子。</p>
<p>名法王子住。</p>
<p>表以成人。</p>
<p>如国大王以诸国事分委太子。</p>
<p>彼刹利王世子长成。</p>
<p>陈列灌顶。</p>
<p>名灌顶住。</p>
<p>阿难。</p>
<p>是善男子成佛子已。</p>
<p>具足无量如来妙德。</p>
<p>十方随顺。</p>
<p>名欢喜行。</p>
<p>善能利益一切众生。</p>
<p>名饶益行。</p>
<p>自觉觉他，得无违拒。</p>
<p>名无嗔恨行。</p>
<p>种类出生，穷未来际，三世平等，十方通达。</p>
<p>名无尽行。</p>
<p>一切合同，种种法门，得无差误。</p>
<p>名离痴乱行。</p>
<p>则于同中，显现群异。</p>
<p>一一异相，各各见同。</p>
<p>名善现行。</p>
<p>如是乃至十方虚空满足微尘，一一尘中现十方界。</p>
<p>现尘现界，不相留碍。</p>
<p>名无著行。</p>
<p>种种现前，咸是第一波罗密多。</p>
<p>名尊重行。</p>
<p>如是圆融，能成十方诸佛轨则。</p>
<p>名善法行。</p>
<p>一一皆是清净无漏，一真无为，性本然故。</p>
<p>名真实行。</p>
<p>阿难。</p>
<p>是善男子，满足神通，成佛事已。</p>
<p>纯洁精真，远诸留患。</p>
<p>当度众生，灭除度相。</p>
<p>回无为心，向涅槃路。</p>
<p>名救护一切众生离众生相回向。</p>
<p>坏其可坏。</p>
<p>远离诸离。</p>
<p>名不坏回向。</p>
<p>本觉湛然。</p>
<p>觉齐佛觉。</p>
<p>名等一切佛回向。</p>
<p>精真发明，地如佛地。</p>
<p>名至一切处回向。</p>
<p>世界如来。</p>
<p>互相涉入，得无挂碍。</p>
<p>名无尽功德藏回向。</p>
<p>于同佛地，地中各各生清净因。</p>
<p>依因发挥，取涅槃道。</p>
<p>名随顺平等善根回向。</p>
<p>真根既成。</p>
<p>十方众生皆我本性。</p>
<p>性圆成就，不失众生。</p>
<p>名随顺等观一切众生回向。</p>
<p>即一切法，离一切相。</p>
<p>唯即与离，二无所著。</p>
<p>名真如相回向。</p>
<p>真得所如，十方无碍。</p>
<p>名无缚解脱回向。</p>
<p>性德圆成，法界量灭。</p>
<p>名法界无量回向。</p>
<p>阿难。</p>
<p>是善男子，尽是清净四十一心。</p>
<p>次成四种妙圆加行。</p>
<p>即以佛觉用为己心，若出未出。</p>
<p>犹如钻火，欲然其木。</p>
<p>名为暖地。</p>
<p>又以己心成佛所履，若依非依。</p>
<p>如登高山，身入虚空，下有微碍。</p>
<p>名为顶地。</p>
<p>心佛二同，善得中道。</p>
<p>如忍事人，非怀非出。</p>
<p>名为忍地。</p>
<p>数量销灭。</p>
<p>迷觉中道，二无所目。</p>
<p>名世第一地。</p>
<p>阿难。</p>
<p>是善男子，于大菩提善得通达，觉通如来，尽佛境界。</p>
<p>名欢喜地。</p>
<p>异性入同，同性亦灭。</p>
<p>名离垢地。</p>
<p>净极明生。</p>
<p>名发光地。</p>
<p>明极觉满。</p>
<p>名焰慧地。</p>
<p>一切同异所不能至。</p>
<p>名难胜地。</p>
<p>无为真如性净明露。</p>
<p>名现前地。</p>
<p>尽真如际。</p>
<p>名远行地。</p>
<p>一真如心。</p>
<p>名不动地。</p>
<p>发真如用。</p>
<p>名善慧地。</p>
<p>阿难。</p>
<p>是诸菩萨，从此已往，修习毕功，功德圆满。</p>
<p>亦自此地名修习位。</p>
<p>慈阴妙云，覆涅槃海。</p>
<p>名法云地。</p>
<p>如来逆流，如是菩萨顺行而至，觉际入交。</p>
<p>名为等觉。</p>
<p>阿难。</p>
<p>从干慧心至等觉已，是觉始获金刚心中初干慧地，如是重重单复十二，方尽妙觉，成无上道。</p>
<p>是种种地，皆以金刚观察如幻十种深喻。</p>
<p>奢摩他中，用诸如来毗婆舍那，清净修证，渐次深入。</p>
<p>阿难。</p>
<p>如是皆以三增进故，善能成就五十五位真菩提路。</p>
<p>作是观者，名为正观。</p>
<p>若他观者，名为邪观。</p>
<p>尔时文殊师利法王子，在大众中，即从座起，顶礼佛足，而白佛言：当何名是经。</p>
<p>我及众生云何奉持。</p>
<p>佛告文殊师利。</p>
<p>是经名大佛顶悉怛多般怛罗无上宝印，十方如来清净海眼。</p>
<p>亦名救护亲因，度脱阿难，及此会中性比丘尼，得菩提心，入遍知海。</p>
<p>亦名如来密因修证了义。</p>
<p>亦名大方广妙莲华王，十方佛母陀罗尼咒。</p>
<p>亦名灌顶章句，诸菩萨万行首楞严。</p>
<p>汝当奉持。</p>
<p>说是语已。</p>
<p>即时阿难及诸大众，得蒙如来开示密印般怛罗义。</p>
<p>兼闻此经了义名目。</p>
<p>顿悟禅那修进圣位。</p>
<p>增上妙理，心虑虚凝。</p>
<p>断除三界修心六品微细烦恼。</p>
<p>即从座起，顶礼佛足，合掌恭敬而白佛言：大威德世尊。</p>
<p>慈音无遮。</p>
<p>善开众生微细沈惑。</p>
<p>令我今日身心快然，得大饶益。</p>
<p>世尊。</p>
<p>若此妙明真净妙心，本来遍圆。</p>
<p>如是乃至大地草木，蠕动含灵，本元真如，即是如来成佛真体。</p>
<p>佛体真实，云何复有地狱、饿鬼、畜生、修罗、人、天、等道。</p>
<p>世尊。</p>
<p>此道为复本来自有。</p>
<p>为是众生妄习生起。</p>
<p>世尊。</p>
<p>如宝莲香比丘尼，持菩萨戒，私行淫欲。</p>
<p>妄言行淫非杀非偷，无有业报。</p>
<p>发是语已，先于女根生大猛火，后于节节猛火烧然，堕无间狱。</p>
<p>琉璃大王。</p>
<p>善星比丘。</p>
<p>琉璃为诛瞿昙族姓。</p>
<p>善星妄说一切法空。</p>
<p>生身陷入阿鼻地狱。</p>
<p>此诸地狱，为有定处，为复自然，彼彼发业，各各私受。</p>
<p>惟垂大慈，开发童蒙。</p>
<p>令诸一切持戒众生，闻决定义，欢喜顶戴，谨洁无犯。</p>
<p>佛告阿难。</p>
<p>快哉此问。</p>
<p>令诸众生不入邪见。</p>
<p>汝今谛听。</p>
<p>当为汝说。</p>
<p>阿难。</p>
<p>一切众生实本真净。</p>
<p>因彼妄见，有妄习生。</p>
<p>因此分开内分外分。</p>
<p>阿难。</p>
<p>内分即是众生分内。</p>
<p>因诸爱染，发起妄情。</p>
<p>情积不休，能生爱水。</p>
<p>是故众生，心忆珍羞，口中水出。</p>
<p>心忆前人，或怜或恨，目中泪盈。</p>
<p>贪求财宝，心发爱涎，举体光润。</p>
<p>心著行淫，男女二根，自然流液。</p>
<p>阿难。</p>
<p>诸爱虽别，流结是同。</p>
<p>润湿不升，自然从坠。</p>
<p>此名内分。</p>
<p>阿难。</p>
<p>外分即是众生分外。</p>
<p>因诸渴仰，发明虚想。</p>
<p>想积不休能生胜气。</p>
<p>是故众生，心持禁戒，举身轻清。</p>
<p>心持咒印，顾盻雄毅。</p>
<p>心欲生天，梦想飞举。</p>
<p>心存佛国，圣境冥现。</p>
<p>事善知识，自轻身命。</p>
<p>阿难。</p>
<p>诸想虽别，轻举是同。</p>
<p>飞动不沈，自然超越。</p>
<p>此名外分。</p>
<p>阿难。</p>
<p>一切世间生死相续。</p>
<p>生从顺习。</p>
<p>死从变流。</p>
<p>临命终时，未舍暖触，一生善恶俱时顿现，死逆生顺，二习相交。</p>
<p>纯想即飞，必生天上。</p>
<p>若飞心中，兼福兼慧，及与净愿，自然心开，见十方佛，一切净土，随愿往生。</p>
<p>情少想多，轻举非远。</p>
<p>即为飞仙，大力鬼王、飞行夜叉、地行罗刹、游于四天，所去无碍。</p>
<p>其中若有善愿善心，护持我法。</p>
<p>或护禁戒，随持戒人。</p>
<p>或护神咒，随持咒者。</p>
<p>或护禅定，保绥法忍。</p>
<p>是等亲住如来座下。</p>
<p>情想均等，不飞不坠，生于人间。</p>
<p>想明斯聪。</p>
<p>情幽斯钝。</p>
<p>情多想少，流入横生，重为毛群，轻为羽族。</p>
<p>七情三想，沉下水轮，生于火际，受气猛火，身为饿鬼，常被焚烧，水能害己，无食无饮，经百千劫。</p>
<p>九情一想，下洞火轮，身入风火二交过地，轻生有间，重生无间，二种地狱。</p>
<p>纯情即沈，入阿鼻狱。</p>
<p>若沉心中，有谤大乘，毁佛禁戒，诳妄说法，虚贪信施，滥膺恭敬，五逆十重，更生十方阿鼻地狱。</p>
<p>循造恶业，虽则自招。</p>
<p>众同分中，兼有元地。</p>
<p>阿难。</p>
<p>此等皆是彼诸众生自业所感。</p>
<p>造十习因。</p>
<p>受六交报。</p>
<p>云何十因。</p>
<p>阿难。</p>
<p>一者、淫习交接，发于相磨。</p>
<p>研磨不休，如是故有大猛火光，于中发动。</p>
<p>如人以手自相摩触，暖相现前。</p>
<p>二习相然，故有铁床铜柱诸事。</p>
<p>是故十方一切如来，色目行淫，同名欲火。</p>
<p>菩萨见欲，如避火坑。</p>
<p>二者、贪习交计，发于相吸。</p>
<p>吸揽不止，如是故有积寒坚冰，于中冻冽。</p>
<p>如人以口吸缩风气，有冷触生。</p>
<p>二习相陵，故有吒吒、波波、罗罗、青赤白莲、寒冰、等事。</p>
<p>是故十方一切如来，色目多求，同名贪水。</p>
<p>菩萨见贪，如避瘴海。</p>
<p>三者、慢习交陵，发于相恃。</p>
<p>驰流不息，如是故有腾逸奔波，积波为水。</p>
<p>如人口舌自相绵味，因而水发。</p>
<p>二习相鼓，故有血河、灰河、热沙、毒海、融铜、灌吞诸事。</p>
<p>是故十方一切如来，色目我慢，名饮痴水。</p>
<p>菩萨见慢，如避巨溺。</p>
<p>四者、嗔习交冲，发于相忤。</p>
<p>忤结不息心热发火，铸气为金。</p>
<p>如是故有刀山、铁捆、剑树、剑轮、斧钺、枪锯。</p>
<p>如人衔冤，杀气飞动。</p>
<p>二习相击，故有宫割斩斫，剉剌槌击诸事。</p>
<p>是故十方一切如来，色目嗔恚，名利刀剑。</p>
<p>菩萨见嗔，如避诛戮。</p>
<p>五者、诈习交诱，发于相调。</p>
<p>引起不住，如是故有绳木绞校。</p>
<p>如水浸田。</p>
<p>草木生长。</p>
<p>二习相延，故有杻械枷锁鞭杖檛棒诸事。</p>
<p>是故十方一切如来，色目奸伪，同名谗贼。</p>
<p>菩萨见诈，如畏豺狼。</p>
<p>六者、诳习交欺，发于相罔。</p>
<p>诬罔不止，飞心造奸。</p>
<p>如是故有尘土屎尿，秽污不净。</p>
<p>如尘随风，各无所见。</p>
<p>二习相加，故有没溺腾掷，飞坠漂沦诸事。</p>
<p>是故十方一切如来，色目欺诳，同名劫杀。</p>
<p>菩萨见诳，如践蛇虺。</p>
<p>七者。</p>
<p>怨习交嫌，发于衔恨。</p>
<p>如是故有飞石投沥，柙贮车槛，瓮盛囊扑。</p>
<p>如阴毒人，怀抱畜恶。</p>
<p>二习相吞，故有投掷擒捉，击射抛撮诸事。</p>
<p>是故十方一切如来，色目怨家，名违害鬼。</p>
<p>菩萨见怨，如饮鸩酒。</p>
<p>八者、见习交明，如萨迦耶，见戒禁取，邪悟诸业，发于违拒，出生相反。</p>
<p>如是故有王使主吏，证执文籍。</p>
<p>如行路人，来往相见。</p>
<p>二习相交，故有勘问权诈、考讯推鞫、察访、披究、照明、善恶童子，手执文簿辞辩诸事。</p>
<p>是故十方一切如来，色目恶见，同名见坑。</p>
<p>菩萨见诸虚妄遍执，如临毒壑。</p>
<p>九者、枉习交加，发于诬谤。</p>
<p>如是故有合山合石，碾硙耕磨。</p>
<p>如谗贼人，逼枉良善。</p>
<p>二习相排，故有押捺捶按，蹙漉衡度诸事。</p>
<p>是故十方一切如来，色目怨谤，同名谗虎。</p>
<p>菩萨见枉，如遭霹雳。</p>
<p>十者、讼习交諠，发于藏覆。</p>
<p>如是故有鉴见照烛。</p>
<p>如于日中，不能藏影。</p>
<p>二习相陈，故有恶友、业镜、火珠、披露宿业，对验诸事。</p>
<p>是故十方一切如来，色目覆藏，同名阴贼。</p>
<p>菩萨观覆，如戴高山，履于巨海。</p>
<p>云何六报。</p>
<p>阿难。</p>
<p>一切众生六识造业。</p>
<p>所招恶报，从六根出。</p>
<p>云何恶报从六根出。</p>
<p>一者见报招引恶果。</p>
<p>此见业交，则临终时，先见猛火满十方界。</p>
<p>亡者神识，飞坠乘烟，入无间狱。</p>
<p>发明二相。</p>
<p>一者明见，则能遍见种种恶物，生无量畏。</p>
<p>二者暗见，寂然不见，生无量恐。</p>
<p>如是见火。</p>
<p>烧听，能为镬汤烊铜。</p>
<p>烧息，能为黑烟紫焰。</p>
<p>烧味，能为焦丸铁糜。</p>
<p>烧触，能为热灰炉炭。</p>
<p>烧心，能生星火迸洒，煽鼓空界。</p>
<p>二者闻报招引恶果。</p>
<p>此闻业交，则临终时，先见波涛没溺天地。</p>
<p>亡者神识，降注乘流，入无间狱。</p>
<p>发明二相。</p>
<p>一者开听。</p>
<p>听种种闹，精神茅乱。</p>
<p>二者闭听，寂无所闻，幽魄沉没。</p>
<p>如是闻波。</p>
<p>注闻，则能为责为诘。</p>
<p>注见，则能为雷为吼，为恶毒气。</p>
<p>注息，则能为雨为雾，洒诸毒虫周满身体。</p>
<p>注味，则能为脓为血，种种杂秽。</p>
<p>注触，则能为畜为鬼，为粪为尿。</p>
<p>注意，则能为电为雹，摧碎心魄。</p>
<p>三者嗅报招引恶果。</p>
<p>此嗅业交，则临终时，先见毒气充塞远近。</p>
<p>亡者神识，从地踊出，入无间狱。</p>
<p>发明二相。</p>
<p>一者通闻，被诸恶气熏极心扰。</p>
<p>二者塞闻，气掩不通，闷绝于地。</p>
<p>如是嗅气。</p>
<p>冲息，则能为质为履冲见，则能为火为炬。</p>
<p>冲听，则能为没为溺，为洋为沸。</p>
<p>冲味，则能为馁为爽。</p>
<p>冲触，则能为绽为烂，为大肉山，有百千眼，无量咂食。</p>
<p>冲思，则能为灰为瘴，为飞砂沥击碎身体。</p>
<p>四者味报招引恶果。</p>
<p>此味业交，则临终时，先见铁网猛焰炽烈，周覆世界。</p>
<p>亡者神识，下透挂网，倒悬其头，入无间狱。</p>
<p>发明二相。</p>
<p>一者吸气，结成寒冰，冻裂身肉。</p>
<p>二者吐气，飞为猛火，焦烂骨髓。</p>
<p>如是尝味。</p>
<p>历尝，则能为承为忍。</p>
<p>历见，则能为然金石。</p>
<p>历听，则能为利兵刃。</p>
<p>历息，则能为大铁笼，弥覆国土。</p>
<p>历触，则能为弓为箭为弩为射。</p>
<p>历思，则能为飞热铁从空雨下。</p>
<p>五者触报招引恶果。</p>
<p>此触业交，则临终时，先见大山四面来合，无复出路。</p>
<p>亡者神识，见大铁城，火蛇火狗，虎狼师子，牛头狱卒，马头罗刹，手执枪茅，驱入城门，向无间狱。</p>
<p>发明二相。</p>
<p>一者合触，合山逼体，骨肉血溃。</p>
<p>二者离触，刀剑触身，心肝屠裂。</p>
<p>如是合触。</p>
<p>历触，则能为道为观，为厅为案。</p>
<p>历见，则能为烧为爇。</p>
<p>历听，则能为撞为击，为剚为射。</p>
<p>历息，则能为括为袋，为考为缚。</p>
<p>历尝则能为耕为钳，为斩为截。</p>
<p>历思则能为坠为飞，为煎为炙。</p>
<p>六者思报招引恶果。</p>
<p>此思业交，则临终时，先见恶风吹坏国土。</p>
<p>亡者神识，被吹上空，旋落乘风，堕无间狱。</p>
<p>发明二相。</p>
<p>一者不觉，迷极则荒，奔走不息。</p>
<p>二者不迷，觉知则苦，无量煎烧，痛深难忍。</p>
<p>如是邪思。</p>
<p>结思，则能为方为所。</p>
<p>结见，则能为鉴为证。</p>
<p>结听，则能为大合石，为冰为霜，为土为雾。</p>
<p>结息，则能为大火车，火船火槛。</p>
<p>结尝，则能为大叫唤，为悔为泣。</p>
<p>结触，则能为大为小，为一日中万生万死，为偃为仰。</p>
<p>阿难。</p>
<p>是名地狱十因六果。</p>
<p>皆是众生迷妄所造。</p>
<p>若诸众生，恶业圆造。</p>
<p>入阿鼻狱，受无量苦，经无量劫。</p>
<p>六根各造。</p>
<p>及彼所作兼境兼根，是人则入八无间狱。</p>
<p>身口意三，作杀盗淫。</p>
<p>是人则入十八地狱。</p>
<p>三业不兼，中间或为一杀一盗，是人则入三十六地狱。</p>
<p>见见一根，单犯一业，是人则入一百八地狱。</p>
<p>由是众生别作别造。</p>
<p>于世界中入同分地。</p>
<p>妄想发生，非本来有。</p>
<p>复次阿难。</p>
<p>是诸众生，非破律仪，犯菩萨戒，毁佛涅槃，诸余杂业，历劫烧然，后还罪毕，受诸鬼形。</p>
<p>若于本因贪物为罪。</p>
<p>是人罪毕，遇物成形，名为怪鬼。</p>
<p>贪色为罪。</p>
<p>是人罪毕，遇风成形，名为魃鬼。</p>
<p>贪惑为罪。</p>
<p>是人罪毕，遇畜成形，名为魅鬼。</p>
<p>贪恨为罪。</p>
<p>是人罪毕，遇虫成形，名蛊毒鬼。</p>
<p>贪忆为罪。</p>
<p>是人罪毕，遇衰成形，名为疠鬼。</p>
<p>贪傲为罪。</p>
<p>是人罪毕，遇气成形，名为饿鬼。</p>
<p>贪罔为罪。</p>
<p>是人罪毕，遇幽为形，名为魇鬼。</p>
<p>贪明为罪。</p>
<p>是人罪毕，遇精为形，名魍魉鬼。</p>
<p>贪成为罪。</p>
<p>是人罪毕，遇明为形，名役使鬼。</p>
<p>贪党为罪。</p>
<p>是人罪毕，遇人为形，名传送鬼。</p>
<p>阿难。</p>
<p>是人皆以纯情坠落，业火烧干，上出为鬼。</p>
<p>此等皆是自妄想业之所招引。</p>
<p>若悟菩提，则妙圆明本无所有。</p>
<p>复次阿难。</p>
<p>鬼业既尽，则情与想二俱成空。</p>
<p>方于世间与元负人，怨对相值。</p>
<p>身为畜生，酬其宿债。</p>
<p>物怪之鬼，物销报尽，生于世间，多为枭类。</p>
<p>风魃之鬼，风销报尽，生于世间，多为咎征。</p>
<p>一切异类畜魅之鬼，畜死报尽，生于世间，多为狐类。</p>
<p>虫蛊之鬼，蛊灭报尽，生于世间，多为毒类。</p>
<p>衰疠之鬼，衰穷报尽，生于世间，多为蛔类。</p>
<p>受气之鬼，气销报尽，生于世间，多为食类。</p>
<p>绵幽之鬼，幽销报尽，生于世间，多为服类。</p>
<p>和精之鬼，和销报尽，生于世间，多为应类。</p>
<p>明灵之鬼，明灭报尽，生于世间，多为休征。</p>
<p>一切诸类依人之鬼，人亡报尽，生于世间，多为循类。</p>
<p>阿难。</p>
<p>是等皆以业火干枯，酬其宿债，傍为畜生。</p>
<p>此等亦皆自虚妄业之所招引。</p>
<p>若悟菩提，则此妄缘本无所有。</p>
<p>如汝所言宝莲香等，及琉璃王，善星比丘。</p>
<p>如是恶业，本自发明。</p>
<p>非从天降。</p>
<p>亦非地出。</p>
<p>亦非人与。</p>
<p>自妄所招，还自来受。</p>
<p>菩提心中，皆为浮虚妄想凝结。</p>
<p>复次阿难。</p>
<p>从是畜生酬偿先债。</p>
<p>若彼酬者分越所酬。</p>
<p>此等众生，还复为人，反征其剩。</p>
<p>如彼有力兼有福德。</p>
<p>则于人中不舍人身，酬还彼力。</p>
<p>若无福者，还为畜生，偿彼余直。</p>
<p>阿难当知。</p>
<p>若用钱物，或役其力，偿足自停。</p>
<p>如于中间，杀彼身命，或食其肉。</p>
<p>如是乃至经微尘劫，相食相诛。</p>
<p>犹如转轮，互为高下，无有休息。</p>
<p>除奢摩他及佛出世，不可停寝。</p>
<p>汝今应知。</p>
<p>彼枭伦者，酬足复形，生人道中，参合顽类。</p>
<p>彼咎征者，酬足复形，生人道中，参合异类。</p>
<p>彼狐伦者，酬足复形，生人道中，参于庸类。</p>
<p>彼毒伦者，酬足复形，生人道中，参合很类。</p>
<p>彼蛔伦者，酬足复形，生人道中，参合微类。</p>
<p>彼食伦者，酬足复形，生人道中，参合柔类。</p>
<p>彼服伦者，酬足复形，生人道中，参合劳类。</p>
<p>彼应伦者，酬足复形，生人道中，参于文类。</p>
<p>彼休征者，酬足复形，生人道中，参合明类。</p>
<p>彼诸循伦，酬足复形，生人道中，参于达类。</p>
<p>阿难。</p>
<p>是等皆以宿债毕酬，复形人道。</p>
<p>皆无始来业计颠倒，相生相杀。</p>
<p>不遇如来，不闻正法，于尘劳中法尔轮转。</p>
<p>此辈名为可怜愍者。</p>
<p>阿难。</p>
<p>复有从人，不依正觉修三摩地。</p>
<p>别修妄念，存想固形。</p>
<p>游于山林人不及处。</p>
<p>有十种仙。</p>
<p>阿难。</p>
<p>彼诸众生，坚固服饵而不休息，食道圆成，名地行仙。</p>
<p>坚固草木而不休息。</p>
<p>药道圆成，名飞行仙。</p>
<p>坚固金石而不休息。</p>
<p>化道圆成，名游行仙。</p>
<p>坚固动止而不休息。</p>
<p>气精圆成，名空行仙。</p>
<p>坚固津液而不休息。</p>
<p>润德圆成，名天行仙。</p>
<p>坚固精色而不休息。</p>
<p>吸粹圆成，名通行仙。</p>
<p>坚固咒禁而不休息。</p>
<p>术法圆成，名道行仙。</p>
<p>坚固思念而不休息。</p>
<p>思忆圆成，名照行仙。</p>
<p>坚固交遘而不休息。</p>
<p>感应圆成，名精行仙。</p>
<p>坚固变化而不休息。</p>
<p>觉悟圆成，名绝行仙。</p>
<p>阿难。</p>
<p>是等皆于人中炼心，不修正觉。</p>
<p>别得生理，寿千万岁。</p>
<p>休止深山或大海岛，绝于人境。</p>
<p>斯亦轮回妄想流转。</p>
<p>不修三昧。</p>
<p>报尽还来，散入诸趣。</p>
<p>阿难。</p>
<p>诸世间人，不求常住。</p>
<p>未能舍诸妻妾恩爱。</p>
<p>于邪淫中，心不流逸。</p>
<p>澄莹生明。</p>
<p>命终之后，邻于日月。</p>
<p>如是一类，名四天王天。</p>
<p>于己妻房，淫爱微薄。</p>
<p>于净居时，不得全味。</p>
<p>命终之后，超日月明，居人间顶。</p>
<p>如是一类，名忉利天。</p>
<p>逢欲暂交，去无思忆。</p>
<p>于人间世，动少静多。</p>
<p>命终之后，于虚空中朗然安住。</p>
<p>日月光明，上照不及。</p>
<p>是诸人等自有光明。</p>
<p>如是一类，名须焰摩天。</p>
<p>一切时静。</p>
<p>有应触来，未能违戾。</p>
<p>命终之后，上升精微，不接下界诸人天境。</p>
<p>乃至劫坏，三灾不及。</p>
<p>如是一类，名兜率陀天。</p>
<p>我无欲心，应汝行事。</p>
<p>于横陈时，味如嚼蜡。</p>
<p>命终之后，生越化地。</p>
<p>如是一类，名乐变化天。</p>
<p>无世间心，同世行事。</p>
<p>于行事交，了然超越。</p>
<p>命终之后，遍能出超化无化境。</p>
<p>如是一类，名他化自在天。</p>
<p>阿难。</p>
<p>如是六天，形虽出动，心迹尚交。</p>
<p>自此已还，名为欲界。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
