<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>0404皇极经世书034-2025年09月27日-皇极经世书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">0404皇极经世书034-2025年09月27日-皇极经世书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="观物篇三十三-以运经世九">观物篇三十三　以运经世九</h4>
<p>经元之甲一　经会之午七</p>
<p>经运之辛一百八十八</p>
<p>经世之子二千二百四十五</p>
<p>甲子　晋惠帝十四年，河间王颙废皇后羊氏及皇太子覃，徙之金墉，表成都王颖为太弟，加九锡，镇邺。改元永安。右卫将军陈轸复羊氏皇后及覃太子，大会司徒王戎及东海王越、高密王简、平昌公模、吴王晏、豫章王炽、襄阳王范、左仆射荀藩八部兵，奉帝北伐邺，师败于汤阴，嵇绍死之。帝如北军，颖以帝归邺，改元建武。颙将张方入洛，复废皇后羊氏及覃太子。安北将军王浚、东瀛公腾以乌丸兵攻邺，颖师败，帝还洛阳。河间王使张方徙帝西都长安，亦复羊氏皇后及永安年号，废颖太弟，以豫章王炽为太弟，改元永兴。王戎豫朝政。始分东西台。是年，李雄逐罗尚于成都，称王；单于左贤王刘渊称王离石，国曰汉，元曰元熙。</p>
<p>乙丑　东海王越严兵徐方，范阳王虓抗师许昌，成都王颖拥兵河间北，河间王颙又复废羊氏皇后，以颖为大将军，都督河北。虓、越将周权入洛，又复羊氏皇后。洛阳令何乔杀周权，又废羊氏皇后。虓、越兵攻颖不已，颖败，弃邺，走洛阳。虓、越攻洛阳。颖奔颙于长安。汉刘渊攻晋刘琨于板桥，不利。</p>
<p>丙寅　东海王越、范阳王虓兵攻长安。河间王颙、成都王颖走南山。虓、越将祁弘、宋胄以帝东还洛阳，复以羊氏为皇后，改元光熙。越称太傅，录尚书事，专制。虓为司空，卒。越遂弑帝，立太弟炽，是谓怀帝。引温羡为司徒，王衍为司空。颙、颖野死。李雄称帝成都，国曰蜀，元曰太武，谓之后蜀。</p>
<p>丁卯　晋改元永嘉。东海王越称大丞相，镇许昌。以后父梁芬为太尉。成都王党汲桑陷邺。王弥称兵青、徐。汉刘渊破晋河东诸郡。晋刘琨独保晋阳。</p>
<p>戊辰　刘渊称帝蒲子，改元永凤，拔晋平阳，居之。王弥、石勒附于汉。石勒攻常山，王弥攻洛阳，焚建春门。</p>
<p>己巳　东海王越入洛，杀大臣十余人，以左仆射山简征东大将军，都督荆州，南镇襄阳。汉刘渊改元河瑞。石勒兵出巨鹿，王弥兵出上党，刘聪兵出壶关，同攻晋洛阳。</p>
<p>庚午　东海王越征兵天下，诸侯咸无从者，自率兵出许昌。汉刘渊卒，子和继。叔楚王聪杀和代立，改元光兴，以北海王义为皇太弟，刘曜为相国，石勒为大将军。</p>
<p>辛未　天下乱。晋诏兖州苟晞会诸侯兵伐许昌，会东海王越卒，乃止。是年，洛阳陷。王衍为军帅，王师十二败，帝及传国六玺皆没于寇。长安亦陷，南阳王模亦没于寇。汉刘曜、王弥、石勒拔晋洛阳，俘其帝于平阳，改元嘉平。刘曜拔晋长安，保之。石勒害王弥于己吾，而并其众。蜀李雄拔晋梓潼及涪城，改元玉衡。</p>
<p>壬申　晋怀帝在平阳。贾疋逐刘曜于长安三辅，与阎鼎、梁芬、梁综、曲允共奉秦王邺为皇太子，以入长安。镇东将军琅玡王睿帅亡众大集寿春。苟晞保蒙城，不利，降于石勒。刘琨保晋阳，不利，奔常山。拓跋猗卢以兵六万来救，大败刘曜、刘粲于狼猛。刘琨复保阳曲.汉刘聪纳刘殷女二人为皇后，孙四人为贵妃，拔晋太原，复失之。</p>
<p>癸酉　晋怀帝死于平阳，皇太子邺称帝长安，是谓愍帝，改元建兴。以梁芬为司徒，曲允为使持节领军、录尚书事，索为尚书左仆射，琅玡王睿为左丞相，都督陕东诸军事。南阳王保为右丞相，都督陕西诸军事。山东郡县悉陷于寇。汉石勒镇襄国。曹嶷攻下三齐，据有广固。</p>
<p>甲戌　晋以琅玡王睿为大司马，苟组为司空，刘琨为大将军，封凉州张轨为太尉。西平郡王轨卒，子寔继，称西河王，国曰凉，元曰永兴，城姑臧，是谓前凉。汉刘聪立三皇后，改元建元。刘曜围晋长安，石勒围晋幽州。</p>
<p>乙亥　晋进左丞相琅蚜王睿都督中外诸军事，右丞相南阳王保为相国，司空苟组为太尉，大将军刘琨为司空。陶侃平江表，获杜弢。汉刘聪立七皇后，授石勒专命俾征，伐晋。勒拔晋濮阳。</p>
<p>丙子　晋长安陷于寇，帝出降于豆田中。汉刘曜拔晋长安，俘其帝于平阳，改元麟嘉。石勒拔晋太原，刘琨走幽州，依段匹。</p>
<p>丁丑　晋帝在平阳。琅玡王睿渡江，称晋王于建康，元曰建武。以西阳王羕为太尉，王敦为大将军，王导都督中外。帝死于平阳。</p>
<p>戊寅　晋王睿称帝于建康，改元太兴，以子绍为太子，是谓东晋元帝。刘琨为段匹所害。王敦称牧荆州，王导开府建康。汉刘聪卒，子粲继，改元汉昌。将靳准杀粲代立，相国刘曜自长安入，至赤壁，称帝，改元光初，加大将军勒九锡，封赵国公。国人诛靳准以迎曜。</p>
<p>己卯　晋南阳王保保祁山，称晋王。汉刘曜还长安，改国曰赵，是谓前赵。杀石勒使者王循。石勒称王襄国，国曰赵，元曰赵，是谓后赵。以张宾为之相，号大执法。以弟虎为之将，号元辅。</p>
<p>庚辰　晋南阳王保走桑城，死。凉乱，杀张寔，寔弟茂代领其众。</p>
<p>辛巳　晋王导为司空，录尚书事。幽州陷，段匹没于石勒。鲜卑慕容廆受晋持节，都督辽东、辽西。</p>
<p>壬午　晋改元永昌。大将军王导以武昌叛，破石头，自为丞相，都督中外。太保西阳王羕进位太宰，加司空。王导进位尚书令。石虎寇太山。梁硕以淮阴叛。帝忧愤死，皇太子绍嗣位，是谓明帝。石勒拔刘曜河南。</p>
<p>癸未　晋改元太宁。王敦假黄钺。刘曜、石勒皆入寇。赵刘曜拔晋陈安，收陇城、陕西城及上邽；赵石勒灭晋曹嶷于广固。凉张茂称藩于前赵。</p>
<p>甲申　晋王敦寇江宁，帝御六军，败敦于越城。敦死于芜湖。王导为太保。蜀李雄以兄之子班为太子。凉张茂卒，兄子骏立，改元太光。</p>
<p>乙酉　晋以子衍为皇太子。石勒入寇。以陶侃为征西大将军，都督荆、湘、梁、雍。明帝终，太子衍嗣位。是谓成帝。太后庾氏称制，司徒王导录尚书事，同中书令庾亮辅政。辽西乱，段辽杀其主自立。赵石勒拔晋荆、兖、豫三州，及刘曜新安、许昌。</p>
<p>丙戌　晋改元咸和，进王导大司马，假黄钺，都督中外军事。蜀李雄攻晋涪城，赵石勒攻晋汝南。</p>
<p>丁亥　晋豫州祖约、历阳苏峻、彭城王雄、章武王休连兵犯建业，司马流拒战，不克，死于慈湖。</p>
<p>戊子　晋苏峻败王师于西陵，入宫，称骠骑将军。录尚书事，徙帝于石头。虞潭、庾冰、王舒称义三吴，会征西将军陶侃、平南将军温峤、平北将军魏该围峻于白石，灭之。峻弟逸代总其众。韩晃寇宣城，祖约奔石勒。大败刘曜于洛阳，获之，遂灭前赵。以徐光为中书令。</p>
<p>己丑　晋苏逸拔石头，帝野次。滕含败逸于石头。逸退保吴兴。王允之败逸于溧阳，灭之。赵（阙）安。石虎破上邽，杀刘熙、刘胤三千人。</p>
<p>庚寅　晋陆玩、孔愉为左右仆射。起新宫于苑，陶侃擒郭默于浔阳。蜀李雄攻晋巴东。凉张骏称藩于石勒。赵石勒称帝，自襄国徙都邺，改元建平。</p>
<p>辛卯　晋以陆玩为尚书令。</p>
<p>壬辰　晋徙居新宫，进太尉陶侃大将军。赵石勒卒，子弘继，改元延熙，加石虎九锡，专政，称丞相魏（王），杀中书令徐光及右长史程遐。</p>
<p>癸巳　晋辽东公慕容廆卒，子皝继。蜀李雄卒，子班继，叔父寿专政。赵乱，石弘出奔谯城。石朗称兵洛阳，石生抗军长安，石虎咸灭之。</p>
<p>经世之丑二千二百四十六</p>
<p>甲午　东晋成帝九年。蜀李班为庶兄越所杀，立雄子期，改元玉恒，越专政。凉张骏受晋大将军命。</p>
<p>乙未　晋改元咸康。石虎入寇，假大司马王导黄钺，出兵戍慈湖、牛渚、芜湖。赵乱，石虎杀弘代立，称摄天王，改元建武。</p>
<p>丙申</p>
<p>丁酉　鲜卑慕容皝称王辽东，赵石虎称赵天王。</p>
<p>戊戌　单于冒顿拓跋什翼犍称王定襄，国曰代，元曰建国。蜀乱，李寿自汉中入，杀期代立，改国为汉，元曰汉兴。慕容皝攻后赵。</p>
<p>己亥　晋王导卒。伐蜀。</p>
<p>庚子　晋陆玩为司空。辽东慕容皝献伐石虎之捷。汉李寿拔晋丹州。</p>
<p>辛丑　晋慕容皝求为假燕王，徙居和龙。</p>
<p>壬寅　晋成帝崩，母弟琅玡王岳立，是谓康帝。封成帝二子丕为琅玡王，弈为东海王。中书监庾冰、中书令何充参录尚书事，诸葛恢辅政。汉李寿卒，子势继，改元太和。</p>
<p>癸卯　晋改元建元。</p>
<p>甲辰　晋康帝崩，太子聃继，是谓穆帝。太后称制。赵石虎伐凉，不利；伐燕，有功。</p>
<p>乙巳　晋改元永和。会稽王昱为抚军大将军，录尚书六条事，专政。</p>
<p>丙午　晋桓温伐蜀。汉李势平李弈，改元嘉宁。凉张骏卒，子重华继，改元永乐。赵石虎攻凉金城。</p>
<p>丁未　晋桓温灭蜀，徙李势于建康。蜀复乱，范贲称帝成都。凉张重华败石虎于枹罕。</p>
<p>戊申　晋桓温为征西大将军，入长安，至于灞上。辽东慕容皝卒，子隽继。赵石虎攻晋竟陵。</p>
<p>己酉　晋平蜀乱。鲜卑慕容隽称王辽东，国曰燕，元曰燕元，是谓前燕。赵石虎称帝，改元太宁。虎卒，子世继，张豺为相，专制。内难作，石遵自关右入，杀世及张豺，代立。石冰自蓟门入，杀遵不克。石闵杀遵，立石鉴，改元青龙，闵称大将军，专政。苻洪称兵广川。</p>
<p>庚戌　赵石鉴杀大将军闵及李农，不克。闵杀鉴，代立，复姓冉氏，改国曰魏，元曰永兴，大灭石氏宗室。鉴弟祗称帝襄国，以将刘显南攻冉氏，不克，杀祗以降。闵破襄国，诛显，灭其族。将苻健自枋头入关，逐杜洪于长安，据之。将魏统以兖州，冉遇以豫州，乐弘以荆州，郑系以洛州，入于晋。刘淮以幽州入于燕。燕南略地至幽、冀。</p>
<p>辛亥　赵将周成以廪丘，高昌以野王，乐立以许昌，李历以卫州，请附于晋。刘启、姚弋仲亦奔于晋。魏冉闵攻燕不利，死，国亡。石虎将苻健称天王于长安，国曰秦。元曰皇始，是谓前秦，败晋军于五丈原。燕慕容隽南伐魏，灭冉闵于昌城。</p>
<p>壬子　晋武陵王晞为太宰，会稽王昱为司徒，大将军桓温为太尉。魏冉智以邺降燕，慕容隽称帝，自和龙徙居中山，改元天玺。秦苻健称帝长安。</p>
<p>癸丑　凉秦相攻。凉张重华卒，子曜灵继，伯父祚杀曜灵代立，改元和平。</p>
<p>甲寅　晋太尉桓温伐秦，至灞上。秦苻健败晋军于白鹿原，又败之于子午谷。</p>
<p>乙卯　晋将段龛败燕军于狼山。右军王羲之辞官归。凉宋混、张瓘杀张祚，立曜灵弟玄靓，改元大始。燕南攻晋，不利。秦苻健卒，子生继。</p>
<p>丙辰　晋桓温败姚襄军于伊水，遂复洛阳。秦苻生改元寿光。</p>
<p>丁巳　晋改元升平，帝加元服。王彪之为左仆射。燕改元光寿，自中山徙都邺。秦苻生虐用其人，雄子坚杀生代立，去帝号，称天王，改元永兴，以王猛、吕婆、楼强、汪梁、平老为之辅。</p>
<p>戊午　晋将冯鸯以众入于燕。燕拔晋上党。</p>
<p>己未　晋伐燕不利，燕败晋于东阿。秦改元甘露，以王猛为中书令，尹京兆。</p>
<p>庚申　晋仇池公杨骏卒，子世继。燕慕容隽卒，子继，改元建熙，慕容恪为太宰，专政。慕容评为太傅。慕容根为太师，慕容垂为河南大都督。根作逆伏诛。</p>
<p>辛酉　晋穆帝终，立成帝子琅玡王丕，是谓哀帝。</p>
<p>壬戌　晋改元隆和。燕师攻晋洛阳。</p>
<p>癸亥　晋改元兴宁。桓温为大司马，假黄钺，都督中外军事，北伐凉。张天锡杀玄靓代立，改元太清。燕将慕容评攻晋许昌。</p>
<p>经世之寅二千二百四十七</p>
<p>甲子　东晋哀帝三年，饵丹，有疾，太后称制。燕、秦入寇洛阳。</p>
<p>乙丑　晋哀帝终于饵丹，母弟琅玡王弈立。洛阳陷于燕。司马勋以梁州叛，称成都王。秦改元建元。匈奴左右贤王以朔方叛，平之。</p>
<p>丙寅　晋改元太和。会稽王昱为丞相。燕、秦入寇。凉张天锡受晋命，大将军都督陇右。燕拔晋鲁郡。秦拔晋南乡。</p>
<p>丁卯　燕攻晋竟陵，秦攻晋凉州。</p>
<p>戊辰　秦苻双以上邽、苻柳以蒲坂叛，王猛悉平之。</p>
<p>己巳　晋大司马桓温北伐燕，不利，归罪袁真。袁真以寿阳入于燕。燕大将慕容垂败晋师于枋头，以众降秦，评害功故也。秦救燕有功，取燕之金墉，责无信也。</p>
<p>庚午　晋寿阳袁真卒，子瑾继。桓温败瑾于寿阳。广汉及成都寇乱。王猛灭燕于邺，徙慕容于长安，收郡五十七。猛留镇邺。</p>
<p>辛未　晋桓温平寿阳，获袁瑾以归，废其君弈为海西王，立会稽王昱，改元咸安，是谓文帝，温称丞相，镇姑熟，专制，杀太宰武陵王晞、新蔡王晃，仍降海西王为公，及害其二子与母。</p>
<p>壬申　晋命百济余句为镇东将军，领乐浪守。庾希以海陵叛，入于京口。文帝昱终，子曜嗣，是谓武帝。桓温还姑熟。秦王猛平慕容桓于辽东，灭仇池公杨纂于秦州。</p>
<p>癸酉　晋改元宁康。大司马桓温卒，太后称制，王彪之为尚书令，谢安为尚书仆射，专制。张天锡贡方物。秦拔晋成都及梓潼。</p>
<p>甲戌　晋桓石破秦军于垫江。张育称王于蜀，秦复平之。</p>
<p>乙亥　秦大将军王猛卒。</p>
<p>丙子　晋改元太元，帝加元服。皇太后委政桓冲，桓豁为将军，谢安为尚书鉴，录尚书事。秦灭前凉，徙张天锡于姑臧，又平朔方，获拓跋什翼犍，徙之长安。</p>
<p>丁丑　晋秦二国抗衡天下。</p>
<p>戊寅　晋作新宫。</p>
<p>己卯　晋败秦军于淮南，遂拔秦襄阳。</p>
<p>庚辰　晋李逊以交阯叛，秦苻洛以和龙叛。</p>
<p>辛巳　晋谢石为尚书仆射。桓石攻秦有功。四夷六十二国修贡于秦。壬午</p>
<p>癸未　晋伐蜀，败秦军于武当。秦苻坚举国南伐。晋谢安帅谢琰、谢玄、桓冲、桓伊大败秦师于肥水，进围洛阳。秦苻坚丧师寿阳，秦苻融没于战，诸将咸叛。慕容垂称王荥阳，北居中山，国曰燕，元曰燕元，是谓后燕。攻苻丕于邺。丁零翟斌以行唐叛仇池公杨世，入于晋。</p>
<p>甲申　晋假谢安黄钺，都督军事，镇广陵，领荆、江十五州，复襄阳。秦苻朗以青州降，秦苻坚来，乞师，遣刘牢之救邺。秦将姚苌称王万年，国曰秦，元曰白雀，是谓后秦。慕容冲称王阿房，慕容泓称王华池，慕容永称王长子，吕光称王酒泉。苌、冲称兵进逼长安。燕北伐高句丽，复辽东故也。</p>
<p>乙酉　晋谢安救秦，至于长安，复洛阳而还，卒。秦苻坚没于姚苌，子丕自邺攻晋阳，称帝，改元太安。慕容冲屠长安。秦将乞伏国仁称牧洮罕，国曰秦，元曰建义，是谓西秦。燕慕容垂南平邺，徙都之。秦姚苌获苻坚于五将山，归杀之于新市。是年，冒顿拓跋什翼珪称王定襄之成乐，国曰魏，元曰登国，是谓后魏道武皇帝。</p>
<p>丙戌　秦苻丕为慕容永所败，走晋东垣，为晋将冯该所杀。其众奔杏城。苻登称帝于陇东，改元太初。苻坚将吕光称牧姑臧，国曰凉，元曰太安，是谓后凉。燕慕容垂称帝于邺，改元建兴。慕容冲为将段随、韩延所害，其众奔垂。慕容永称帝长子。秦姚苌称帝，徙居长安，改元建初。</p>
<p>丁亥　晋以子德宗为太子，败翟辽于洛口。秦苻登东攻姚苌，封乞伏国仁为苑川王。</p>
<p>戊子　秦苻登攻姚苌不利，秦乞伏国仁卒，弟乾归立，称河南王，改元太初，徙都金城。</p>
<p>己丑　晋陆纳为尚书令。彭城妖贼乱。翟辽围荥阳。秦姚苌西攻苻登。凉吕光称三河王，改元麟嘉。</p>
<p>庚寅　晋败翟辽于滑台。永嘉寇乱。秦苻登攻姚苌不利。</p>
<p>辛卯　晋王珣为左仆射，谢琰为右仆射。</p>
<p>壬辰　晋蒋喆以青州乱。慕容垂平丁零翟钊于滑台。西秦乞伏乾归开地至巴及陇。</p>
<p>癸巳　秦苻登攻姚苌，不利。秦姚苌卒，子兴继，去帝称王。</p>
<p>经世之卯二千二百四十八</p>
<p>甲午　东晋孝武帝二十二年，后魏道武皇帝十年，秦苻登攻姚兴不利，战死，子崇立，奔湟中，称帝，改元延初，为乞伏乾归所灭。燕慕容垂平慕容永于长子。秦姚兴复称帝槐里，改元皇初。凉吕光徙居乐都。</p>
<p>乙未　燕慕容垂攻魏，不利。魏破燕师于参合陂。</p>
<p>丙申　晋武帝泛舟于泉池，没，太子德宗嗣位，是谓安帝。会稽王道子专政。燕慕容垂拔魏平城。垂卒于上谷，子宝继，改元永康。太原陷于魏。魏拔燕并州，围中山，称帝，改元皇始。凉吕光称天王，改元龙飞。</p>
<p>丁酉　晋改元隆安。兖州王恭、豫州庾楷、吴郡王钦各以城叛。燕慕容宝北走龙城。慕容详称帝中山，慕容麟杀详代立。慕容德自丁零入，又杀麟代立，徙居邺。中山陷于魏。吕光寇西秦，自金城复徙居苑川。凉吕光将秃发乌孤称王廉川，国曰凉，元曰太初，是谓南凉。凉吕光将沮渠蒙逊立段业为牧于张掖，国曰凉，元曰神玺，是谓北凉。</p>
<p>戊戌　晋北伐燕，师败于管城。兖州王恭、豫州庾楷、荆州桓玄兵犯建业，败内师于白石。假会稽王道子黄钺。玄师败走浔阳。杜冏以京口乱。燕慕容宝南伐，至于黎阳乃复。将兰汗杀宝代立于龙城，称昌黎王，改元青龙。宝子盛诛兰汗，称王，改元建平，称帝，再改元长乐。邺陷于魏。范阳王慕容德自邺南走滑台，称王，改元年，是谓南燕。魏拔燕之邺及信都，改元大兴，自盛乐徙居平城。凉秃发乌孤克金城，败吕光于街亭，称武威天王。</p>
<p>己亥　秦姚兴拔晋洛阳，燕慕容德拔晋青州。仇池杨盛称藩于晋。妖贼孙恩陷晋会稽，晋谢琰、刘牢之往伐。刘裕始参军政。秦姚兴去帝号称王，改元洪始。魏南攻滑台。凉吕光传子绍位，称太上皇。光卒，兄纂杀绍代立。凉秃发乌孤徙居乐都，乌孤卒，弟利鹿孤立，又徙居西平，仍附于姚兴。凉段业称天王，改元天玺，大将沮渠蒙逊出守西安。燕慕容德逐辟闾浑于广固，徙居之滑台。没于魏。</p>
<p>庚子　晋司马刘裕败孙恩于临海，以扬州元显为十六州都督。燕慕容盛去帝号，称庶人天王，破高句丽。秦姚兴破西秦，俘其王乞伏乾归于长安。凉吕纂改元咸宁，大司马吕宏杀纂，不克。凉利鹿孤改元建和。凉将李暠称牧秦州，国曰凉，元曰庚子，是谓西凉。燕慕容德称帝广固，改元建平。</p>
<p>辛丑　晋平孙恩，刘裕出守下邳。燕慕容盛将段玑行杀盛，叔父熙诛玑，称帝，改元光始。秦姚兴放乞伏乾归还苑川。凉吕超杀其君纂，立其兄隆，改元神鼎，称藩于姚兴。凉秃发利鹿孤称河西王。凉大将沮渠蒙逊自西安入，杀段业，代立，改元永安。</p>
<p>壬寅　晋改元元兴。桓玄据荆州建牙夏口。假扬州元显黄钺，显军败，玄入于建业，称侍中丞相，录尚书事，又称太尉，总百揆，乃杀都督元显及会稽王道子，以琅玡王德文为太宰，改元大亨。刘轨以冀州叛。秦姚兴伐吕光有功，拒魏不利。魏败秦军于蒙坑。凉秃发利鹿孤卒，弟傉檀立，改元弘昌，徙居乐都。凉沮渠蒙逊称藩于姚兴。</p>
<p>癸卯　晋加桓玄九锡，称相国、楚王，用天子器服。玄窃命，徙其帝于永安宫，降为平固王，迁之浔阳，改国曰楚，元曰永始。</p>
<p>甲辰　晋帝在浔阳。刘裕唱义，帅沛国刘毅、东海何无忌二州兵，大破桓玄兵于京口，又败玄将桓宏于广陵、吴甫之于江乘、皇甫敷于罗落。玄逼帝走江陵。裕又败玄兵于湓口。玄复逼帝东下。裕又败玄兵于峥嵘洲，又破之于覆舟山，迎帝入江陵。玄败死于枚洄洲、其将桓振复陷江陵，幽帝。谯纵以成都叛，称王。秦姚兴入十二郡，修贡于晋。魏改元天锡。凉吕隆奔姚兴，国亡。凉傉檀去王号，求姑臧于姚兴。燕慕容德卒，兄之子超立。</p>
<p>乙巳　晋平桓振，帝自江陵还建业，改元义熙。刘裕都督中外、录尚书事，还镇丹徒。凉傉檀受姚兴命，徙姑臧。燕慕容超改元太上。凉李暠徙居酒泉，改元建初，称藩于晋。</p>
<p>丙午　晋伐蜀，败谯纵于白帝。孔安国为尚书左仆射，大将军刘裕开府京口。仇池杨盛称藩。燕慕容超三将奔晋。燕慕容熙将冯跋杀熙，立慕容云，复姓高氏，称王，改元正始。秦姚兴将赫连勃勃称天王于朔方，国曰夏，元曰龙升。</p>
<p>丁未　晋刘裕入朝，杀东阳太守殷仲文、南蛮校尉殷叔文、晋陵太守殷道叔、永嘉太守骆求。姚兴攻秃发傉檀及赫连勃勃。乞伏乾归复称王苑川，改元更始。凉秃发傉檀攻沮渠蒙逊及赫连勃勃。</p>
<p>戊申　晋刘裕入总朝政，北败慕容超于临朐，出大岘，进围广固。魏国乱，后万人同子申杀其君珪，次子绍诛万人及申，自立，是谓明帝。秦乾归南攻姚兴。凉傉檀复称王姑臧，改元嘉平。夏勃勃南攻姚兴。</p>
<p>己酉　晋刘裕灭南燕，徙慕容超于建业。后燕国乱，苻将冯跋用幸臣离班杀云，代立，称天王，改元太平，是谓北燕。魏改元永兴。秦乾归平袍罕。夏赫连勃勃（魏史云贺大人及子如弑珪），攻姚兴。</p>
<p>庚戌　晋始兴。贼卢循兵寇建业，刘裕大破之。循走浔阳，再破之于豫章。裕假黄钺。蜀兵陷巴东。秦乞伏乾归为兄之子公府所杀，子炽盘诛公府而自立，改元永康。凉沮渠蒙逊攻李暠有功，夏赫连勃勃攻姚兴不利。</p>
<p>辛亥　晋刘裕南败卢循，卢循走交州，死。刘毅以江陵叛。凉沮渠蒙逊攻秃发傉檀有功，夏赫连勃勃攻姚兴不克。</p>
<p>壬子　晋刘裕杀刘藩及谢琨，遂平刘毅于江陵。凉傉檀徙居乐都，姑臧陷于沮渠蒙逊。凉蒙逊拔秃发傉檀姑臧，徙居之，称西河王，改元弘始。</p>
<p>癸丑　晋朱龄石平蜀。魏改元神瑞，与秦姚兴和亲。秦炽盘破土谷浑于浇河。凉傉檀攻蒙逊不利。夏改元凤翔，城统万。</p>
<p>甲寅　秦乞伏炽盘灭南凉秃发傉檀。</p>
<p>乙卯　晋荆州刺史司马休之、雍州刺史鲁宗之叛裕，攻破之，逐之于江陵。刘穆之为尚书左仆射。秦姚兴卒，子浤继。弟弼作乱，不克。魏改元太常。</p>
<p>丙辰　晋刘裕北伐姚泓。拔洛阳，进逼潼关。加裕九锡，总百揆，封宋国公。秦姚泓改元永和。洛阳陷于晋。姚懿、姚恢内叛，兵逼长安，姚绍平之。秦乞伏炽磐拔沮渠蒙逊河湟，夏赫连勃勃拔姚泓阴密。</p>
<p>丁巳　晋刘裕平长安，灭后秦，执姚泓以归，以子义真守长安。裕加宋王。魏南攻晋，兵败于河西。凉李暠卒，子歆立，改元嘉兴。</p>
<p>戊午　晋刘裕弒其君德宗，立其弟琅玡王德文，是谓恭帝。长安陷于夏。凉李歆称藩于晋。夏赫连勃勃拔晋之长安称帝，改元武昌。</p>
<p>己未　晋改元元熙。宋王刘裕自扬州入，用天子服器。秦乞伏炽磐改元建弘。夏赫连勃勃还居统万，改元真兴。</p>
<p>庚申　刘裕代晋命于扬州，是谓武帝，改国号曰宋，元曰永初，降其君德文为零陵王。</p>
<p>辛酉　宋零陵王德文卒。</p>
<p>壬戌　宋武帝刘裕终，子义符继。魏攻宋滑台。</p>
<p>癸亥　宋改元景平。魏攻宋金墉。明帝终，太子焘继，是谓太武皇帝。凉沮渠蒙逊灭西凉，执李歆归于姑臧。</p>
<p>经世之辰二千二百四十九</p>
<p>甲子　宋帝义符二年，臣徐羡之、傅亮行弑，立其弟义隆，是谓文帝，还都建业，改元元嘉。魏太武元年改元始光。</p>
<p>乙丑　魏武帝以崔浩为相。赫连勃勃卒，子昌继，改元承先。</p>
<p>丙寅　宋文帝诛执政徐羡之及傅亮，谢晦以荆州叛，平之。魏拔夏之长安。</p>
<p>丁卯　魏西破夏赫连昌。</p>
<p>戊辰　魏改元神。武帝破夏于统万，俘赫连昌以归，西北开地三千里。秦乞伏炽磐卒，子慕末继，改元永嘉。凉沮渠蒙逊改元承玄。夏之统万陷于魏，弟定代立，徙居平凉，改元胜光。</p>
<p>己巳</p>
<p>庚午　宋之金墉陷于魏。燕冯跋卒，弟弘杀跋子翼代立，改元太兴。魏拔宋洛阳。凉沮渠蒙逊改元义和。夏赫连定攻秦慕末。</p>
<p>辛未　宋之滑台陷于魏。夏灭西秦于苑川，俘其君乞伏慕末。魏灭夏于平凉，俘其君赫连定。</p>
<p>壬申　宋谢灵运弃市于广州。魏改元延和。辽西内附。</p>
<p>癸酉　宋谢惠连卒。凉沮渠蒙逊卒，子牧健继，改元永和。</p>
<p>甲戌　魏南开地至汉中。</p>
<p>乙亥　魏改元太延。</p>
<p>丙子　宋诛檀道济。魏灭北燕，虏冯弘于辽西。</p>
<p>丁丑　戊寅</p>
<p>己卯　魏伐北凉于姑臧，获沮渠牧健以归。</p>
<p>庚辰　魏改元太平真君，与宋称南北朝。</p>
<p>辛巳　壬午</p>
<p>癸未　魏克仇池。</p>
<p>甲申　乙酉</p>
<p>丙戌　魏毁经像佛教。</p>
<p>丁亥　魏攻长安。</p>
<p>戊子　己丑</p>
<p>庚寅　魏南伐，开地江淮，夷宰相崔浩三族。</p>
<p>辛卯　魏改元正平，伐宋，至于瓜步。</p>
<p>壬辰　魏国乱，中常侍宗爱弑其君武帝，立南安王余，改元承平，又杀之。群臣迎武帝孙濬立之，是谓文成皇帝，改元兴安，夷宗爱三族，元寿乐为太宰，都督中外，录尚书事。</p>
<p>癸巳　宋国乱，太子劭弒其君文帝，代立，改元太初。少子武陵王骏称帝新亭，克建康，诛元凶，改元孝武，是谓孝武皇帝。</p>
<p>经世之巳二千二百五十</p>
<p>甲午　宋孝武帝二年。魏文成皇帝三年，改元兴光。</p>
<p>乙未　魏改元太安。</p>
<p>丙申</p>
<p>丁酉　宋改元大明。</p>
<p>戊戌　己亥</p>
<p>庚子　魏改元和平。</p>
<p>辛丑　壬寅　癸卯</p>
<p>甲辰　宋孝武帝终，太子业嗣位，改元景和。</p>
<p>乙巳　宋改元永光。业立不明，臣寿寂之杀之，迎湘东王彧立之，改元太始，是谓明帝。魏文成帝终，太子弘嗣位，是谓献文皇帝。</p>
<p>丙午　宋晋安王子勋以浔阳叛，称帝，平之，册子昱为太子。魏师入寇。魏改元天安，尽取宋江北地。大丞相乙浑谋逆，伏诛。</p>
<p>丁未　魏改元皇兴。</p>
<p>戊申</p>
<p>己酉　魏拔宋青州。</p>
<p>庚戌</p>
<p>辛亥　魏献文授太子宏位，是谓孝文皇帝，弘称太上皇，改元延兴。</p>
<p>壬子　宋改元太豫，明帝失道死，太子昱立。</p>
<p>癸丑　宋改元元徽。</p>
<p>甲寅　宋桂阳王休范以江州叛，兵犯建业，右卫将军萧道成平之。</p>
<p>乙卯　魏改元承明。</p>
<p>丙辰　宋建平王景素谋杀萧道成，不克。道成为司空，录尚书事。魏太后冯氏弑太上皇。</p>
<p>丁巳　宋国乱，萧道成杀其君昱，废为苍梧王，立明帝子准，改元升明，道成假黄钺，称齐国公，专制，改元太和。</p>
<p>戊午</p>
<p>己未　宋相国萧道成称王。是年，代宋命于建业，改国曰齐，元曰建元，是谓太祖。以子赜为皇太子，降其君准为汝阴王，杀之。</p>
<p>庚申　辛酉</p>
<p>壬戌　齐高帝道成终，太子赜嗣位，是谓武帝，以子懋为太子，攻魏淮南。</p>
<p>癸亥　齐改元永明。</p>
<p>经世之午二千二百五十一</p>
<p>甲子　齐武帝二年，魏孝文帝十三年。</p>
<p>乙丑　丙寅　丁卯　戊辰　己巳　庚午　辛未</p>
<p>壬申　魏伐蠕蠕。</p>
<p>癸酉　齐武帝终，太子懋亦卒，其孙昭业立。</p>
<p>甲戌　齐改元隆昌。五月，西昌王萧鸾行弒，废其君为郁林王，立其弟昭文，改元延兴。鸾假黄钺，称宣城王，都督中外，专制。十月，宣城王萧鸾废昭文为海陵王，杀之，代立，是谓明帝，改元建武，以子宝卷为太子。魏大伐齐。</p>
<p>乙亥　齐大杀宗室。是年，魏自平城徙都洛阳，用中国礼乐。</p>
<p>丙子　魏改姓元氏。</p>
<p>丁丑</p>
<p>戊寅　齐改元永泰。明帝鸾终，太子宝卷嗣位。魏伐齐，拔新野。</p>
<p>己卯　齐改元永元，以子诵为太子。魏孝文帝终，太子恪嗣位，是谓宣武皇帝，彭城王勰受顾命辅政。</p>
<p>庚辰　齐崔惠景以广陵叛，兵犯建业，萧懿平之。宝卷杀懿，萧衍称兵襄阳，萧颖胄称兵荆州。魏改元景明。彭城王勰拔齐寿春。</p>
<p>辛巳　齐萧衍立南康王宝融于江陵，以兵围台城，国人杀宝卷，而入宝融于建业，是谓和帝，改元中兴，衍称相国、司空，假黄钺，录尚书事，专制，废宝卷为东昏侯，萧宝夤奔魏。</p>
<p>壬午　齐萧衍被九锡，封梁王，四月，衍代齐命于建业，是谓武帝，改国为梁，元曰天监，以子统为皇太子，降其君宝融为巴陵王，杀之于姑熟。</p>
<p>癸未</p>
<p>甲申　魏改元正始。</p>
<p>乙酉　丙戌</p>
<p>丁亥　东西夷四十国修贡于魏。</p>
<p>戊子　魏改元永平，杀太师元勰。</p>
<p>己丑　戎夷二十四国修贡于魏。</p>
<p>庚寅</p>
<p>辛卯　东西夷二十九国修贡于魏。</p>
<p>壬辰　魏改元延昌。</p>
<p>癸巳</p>
<p>经世之未二千二百五十二</p>
<p>甲午　梁武帝十三年，魏武帝十五年。</p>
<p>乙未　魏宣武终，太子诩嗣位，是谓孝明皇帝，太后胡氏称制，刘腾、元义为辅相。</p>
<p>丙申　魏改元熙平。</p>
<p>丁酉</p>
<p>戊戌　魏改元神龟。</p>
<p>己亥</p>
<p>庚子　梁改元普通。魏改元正光，幽灵太后胡氏于北宫。</p>
<p>辛丑　壬寅　癸卯　甲辰</p>
<p>乙巳　魏改元孝昌，相刘腾、元义罪，免为庶人，迎太后胡氏于北宫，还政。中山、上谷、彭城寇乱。</p>
<p>丙午</p>
<p>丁未　梁帝衍，没身于同泰寺，改元大通。魏诸郡寇乱。</p>
<p>戊申　魏改元武泰，太后胡氏杀其帝诩，立无名子。大都督尔朱荣自太原入，杀无名子及太后胡氏、诸王贵臣于河阴，得长乐王攸，是谓庄帝，改元建义，又改元永安。荣都督中外诸军事，称太原王，还晋阳，专制。</p>
<p>己酉　梁改元中大通，衍复没身于同泰寺，群臣以钱亿万购衍还政。元颢自梁入洛，称帝，改元建武，徙攸于河北。尔朱荣自晋阳入，逐元颢，迎攸返政。</p>
<p>庚戌　魏帝攸杀尔朱荣于洛阳宫。尔朱兆自晋阳入，徙攸于河东，杀之。尔朱世隆立长广王晔于长子，改元建明。</p>
<p>辛亥　梁昭明太子统卒，晋安王纲为太子。魏尔朱兆废晔，立广陵王子恭于洛阳，是谓节愍，改元普太，还镇晋阳。冀州刺史高欢称兵信都，立章武王子渤海太守朗于信都，改元中兴，欢称丞相。</p>
<p>壬子　魏高欢据邺叛，败尔朱兆于韩陵西平并州，南入洛，废恭，杀之。又废朗于河阳，杀之，立平阳王修于洛阳，改元太昌，再改元永熙，还镇邺，专制。尔朱兆走秀容，死。修立，是谓武帝。</p>
<p>癸丑　魏高欢平尔朱氏。</p>
<p>甲寅　魏高欢之洛，帝修西走长安。欢立清河王子善见，是谓静帝，改元天平，徙洛阳四十万户于邺，都之，是谓东魏。欢镇太原，都督中外，专制。宇文泰废修于长安，杀之，立南阳王宝炬，是谓文帝，改元大统，是谓西魏。泰都督中外，专制。</p>
<p>乙卯　梁改元大同。</p>
<p>丙辰　侯景为东魏右仆射南行台。</p>
<p>丁巳　西魏宇文泰大破东魏高欢军于沙苑。</p>
<p>戊午　东魏改元元象，高欢大破西魏宇文泰兵于洛阳。</p>
<p>己未　东魏改元兴和。</p>
<p>庚申　辛酉　壬戌</p>
<p>癸亥　东魏改元武定，高欢大破西魏宇文泰军于邙山，遂拔洛阳。</p>
<p>经世之申二千二百五十三</p>
<p>甲子　梁武帝四十三年，西魏文帝十一年，东魏静帝十一年。乙丑</p>
<p>丙寅　梁武帝三失身于同泰，改元中大同。群臣及皇太子毕会于同泰。是夜，同泰大火。</p>
<p>丁卯　梁改元太清。东魏渤海王高欢卒于晋阳，子澄继事。侯景以河南十三州叛，慕容绍宗败侯景于长社。景南走寿春，附于梁，封为河南王。</p>
<p>戊辰　侯景兵犯梁建业，立萧正德于南关。</p>
<p>己巳　侯景破梁台城，杀衍，立太子纲，是谓文帝。景称大丞相，都督中外军事，专政。湘东王绎开府江陵。将王僧辩、陈霸先率兵讨侯景。东魏盗杀高澄于晋阳，弟洋自邺还晋阳，继事。</p>
<p>庚午　梁改元太宝，侯景称相国、汉王，逼纲走西州。西魏拔梁之安陆，取汉中地。东魏高洋入总百揆，进爵为齐王，五月，洋代东魏命，是谓宣帝，改国为齐，元曰天宝，降其君善见为中山王。</p>
<p>辛未　侯景废梁帝纲，又杀之，立豫章王栋，改元天正，又废之，代立，改国为汉，元曰太始。西魏文帝宝炬卒，子钦继。</p>
<p>壬申　梁湘东王绎平侯景，使将朱买臣杀栋，称帝江陵，是谓元帝，改元承圣，以陈霸先为征北大将军，王僧辩为扬州刺史。武陵王纪称帝成都，年用天正。西魏称元年。</p>
<p>癸酉　梁平武陵王于蜀。西魏宇文泰杀尚书元烈。</p>
<p>甲戌　梁萧詧引西魏兵陷江陵，杀绎及诸王。大将军陈霸先、扬州刺史王僧辩立绎之子晋安王方智于浔阳，是谓恭帝，还都建业。王僧辩为太尉，居内；陈霸先为司空，镇丹徒。西魏宇文泰弒其君钦，立齐王廓，改元元年。泰用萧詧南征，拔江陵，杀绎，徙其民于长安。</p>
<p>乙亥　梁贞阳侯萧明自齐入，至东关，太尉王僧辩拒之，不胜，遂迎萧明入建业，立之，降方智为太子，改元天成。司空陈霸先自丹徒入，杀王僧辩，废萧明为司徒，封建安公，复立方智，改元绍泰。霸先为尚书，都督中外，专制。是年，萧詧称帝江陵，改元大定，北附于宇文氏，是谓后南梁。</p>
<p>丙子　梁改元太平，陈霸先称相国，败齐军于江上。西魏宇文泰卒，子觉继事。是年，觉代西魏命于长安，是谓闵帝，改国为周，是谓后周，元称元年，降其君廓为宋国公。</p>
<p>丁丑　相国陈霸先进爵为陈王。十月，陈霸先代梁命于建业，是谓武帝，改国为陈，元曰永定。降其君方智为江阴王。周乱，宇文护杀其君觉，立宇文毓，是谓明帝，称元年。护为太宰，专制。</p>
<p>戊寅　梁萧庄以郢州称帝，救援于齐。</p>
<p>己卯　陈武帝霸先殂，兄临川王蒨立，是谓文帝，以子伯宗为太子。周宇文毓称天王，改元武成。齐宣王洋卒，子殷继于晋阳，以诸父演为太师，湛为司马，元氏宗室无少长皆杀之，投于漳水。</p>
<p>庚辰　陈改元天嘉。周乱，宇文护弑其君毓，立其弟邕，是为武帝。齐改元乾明，太师高演弒其君殷，代立，是谓昭帝，改元皇建。</p>
<p>辛巳　周改元保定。齐帝演卒于晋阳，大司马湛立，改元大宁，是谓武成。</p>
<p>壬午　齐改元清河，还都邺。后南梁萧詧卒，子岿继，改元天保。</p>
<p>癸未</p>
<p>甲申　周齐战于洛阳。</p>
<p>乙酉　齐高湛传子纬位，改元天统。</p>
<p>丙戌　陈改元天康。文帝蒨终，太子伯宗嗣位，庶兄顼录尚书，都督中外军事，专制。周改元天和。</p>
<p>丁亥　陈改元光大。</p>
<p>戊子　陈乱，安成王陈顼弑其君伯宗，代立，是谓宣帝。</p>
<p>己丑　陈改元太建，以子叔宝为太子。</p>
<p>庚寅　齐改元武平。</p>
<p>辛卯</p>
<p>壬辰　陈将吴明彻伐齐，有功。周袭封李渊为唐国公，诛太宰晋公护，改元昌德。</p>
<p>癸巳　陈伐齐，有功。</p>
<p>经世之酉二千二百五十四</p>
<p>甲午　陈宣帝顼七年，周武帝邕十五年，齐武帝纬十年，后南梁萧岿十二年。</p>
<p>乙未　周大伐齐，围其晋州及洛阳。</p>
<p>丙申　周拔齐平阳及晋阳。齐拒周，不利，晋州陷于周，纬走并州。周围并州。纬走邺，改元隆化。兄德王延宗称帝并州，改元昌德。并州又陷于周。</p>
<p>丁酉　周军围齐之邺。纬传子恒位，改元承光。纬走青州，恒又禅丞相任城王湝，称守国天王。邺又陷于周，国遂亡，纬亦就禽于青州。</p>
<p>戊戌　周改元宣政。帝邕卒于伐齐，子赟继，是谓宣帝。以杨坚为上柱国大司马，都督扬州。改元大成。</p>
<p>己亥　陈将吴明彻伐周，不利于吕梁，淮南之地尽没于周。周帝赟传子衍位，是谓静帝，赟称天元大帝，改元大象。</p>
<p>庚子　周大帝赟终，大司马杨坚自扬州入，继朝政，假黄钺，都督中外军事，专制。坚召宇文宗室在藩者六王至长安，皆杀之。天下兵起。尉迟迥称兵相州，宇文胄称兵荣州，石逊称兵建州，席毗称兵沛郡，席义罗称兵兖州，王谦称兵益州，坚悉平之，进爵为隋王，用天子服器。郧州萧难以八州入于陈。</p>
<p>辛丑　周改元大定。是年隋王杨坚代后周命于长安，是谓文帝，改国曰隋，元曰开皇，以高颎、虞庆则、李德林、康世康、晖、元岩、长孙毗、杨尚希、杨惠十人为之辅，册妃独孤氏为皇后，子勇为太子，广为晋王，降其君衍为介国公，杀之。</p>
<p>壬寅　陈宣帝顼终，子叔宝继，是谓后主。隋起新宫于龙首岗。</p>
<p>癸卯　陈改元至德。隋徙居新宫。</p>
<p>甲辰　后南梁萧岿朝隋。</p>
<p>乙巳　后南梁萧岿卒，子琮继。</p>
<p>丙午　隋成国公梁士彦、杞国公宇文忻、舒国公刘昉谋兴复，不克，伏诛。梁萧琮改元广运。</p>
<p>丁未　陈改元祯明。梁萧琮纳国于隋。太傅安平王萧岩、荆州刺史萧瓛降于陈。</p>
<p>戊申　隋命晋王广、秦王俊、清河公杨素，督总管九十、兵五十一万，为八路，大伐陈。以寿春为行台府。</p>
<p>己酉　隋师灭陈，以陈后主叔宝归于长安。</p>
<p>庚戌　苏、越、饶、泉、婺、乐安、蒋山、永嘉、余杭、交阯未服，杨素悉平之。</p>
<p>辛亥　壬子　癸丑</p>
<p>甲寅　东巡，封泰山。</p>
<p>乙卯　丙辰　丁巳</p>
<p>戊午　伐高丽无功。</p>
<p>己未</p>
<p>庚申　废太子勇，册晋王广为皇太子。</p>
<p>辛酉　改元仁寿，命十六使巡行天下。</p>
<p>壬戌　命七大臣定礼。</p>
<p>癸亥</p>
<p>经世之戌二千二百五十五</p>
<p>甲子　隋文帝二十四年，皇太子广行弑于仁寿宫，代立，是谓炀帝。是年，幸洛阳，建东都于郏鄏，以洛州为豫州。</p>
<p>乙丑　改元大业，册妃萧氏为皇后，子晋王昭为皇太子，以宇文述为左卫大将军，郭衍为左武卫大将军，于仲文为右武卫大将军，尚书令杨素为太子太师，安德王雄为太子太傅，河间王宏为太子太保。遵河由汴渚达于淮，谓之通济渠。幸东都。</p>
<p>丙寅　幸江都，还次东都。太子昭卒，封孙侗为越王，侑为代王，浩为秦王。</p>
<p>丁卯　还长安，北巡榆林，作宫于晋阳。光禄贺若弼、礼部郎宇文弼、太常卿高颎伏诛西北，大筑亭障。</p>
<p>戊辰　北巡五原，作宫于汾阳。遵河由清水达于海，谓之永济渠。引沁水南达于河，北通涿郡。</p>
<p>己巳　西幸河右，征吐谷浑，至于覆袁。</p>
<p>庚午　南幸江都。</p>
<p>辛未　北幸涿郡。</p>
<p>壬申　以兵百一十三万三千八百为二十四军，分左右道，大伐辽东，不利，全陷九军。</p>
<p>癸酉　以代王侑留守长安，越王侗留守东都，秦王浩从驾征辽东，复大集兵于涿郡。天下群盗起。杨玄感以本兵叛于黎阳。</p>
<p>甲戌　高丽请降，乃班师。扶风盗称帝，延安寇称王，离石贼称天子。</p>
<p>乙亥　北巡，至于雁门，为突厥所围。</p>
<p>丙子　南达江都，群盗李密称兵河南，窦建德称兵河北，林士弘称兵江南，徐圆朗称兵东山，刘武周称兵代北，薛举称兵陇右。</p>
<p>丁丑　炀帝在江都。唐公李渊自晋阳入，立代王侑于长安，以江都帝为太上皇，改元义宁。渊称唐王，专制。群盗窦建德称王河北。李密进据巩洛，称公，国曰魏，元曰永平。薛举称帝陇右，国曰秦，元曰秦兴。梁师都称兵夏州，李轨称兵凉州，萧铣称兵巴陵，李子通称兵海陵，朱粲称兵寇军，沈法兴称兵毗陵，杜伏威称兵历阳。</p>
<p>戊寅　五月，唐王李渊代隋命于长安，是谓神尧皇帝，改国曰唐，元曰武德。以裴寂、刘文静为辅相，世子建成为皇太子，次子世民为秦王。降其君为酅国公。是年，宇文化及弒炀帝于江都，立秦王皓为主，化及称王，专制，北转至魏州，化及又杀皓代立，称帝，国曰许，元曰天寿。又北走聊城。王世充立越王侗于东都，改元皇始，世充称郑王，专制。群盗窦建德进有河北，都乐寿。陇右薛举卒，子仁杲立。刘武周进有河东，称帝，国曰汉，元曰天兴。梁师都进有朔方，称帝，国曰梁，元曰永隆。李轨进有河右，称帝，国曰凉，元曰安乐。萧铣进有江南及岭表，称帝，国曰梁，元曰凤鸣。李子通进有江都，称帝，国曰吴，元曰明政。朱粲进有山南，称帝，国曰楚，元曰昌达。沈法兴进有江东，称王，国曰梁，元曰延康。林士弘称帝虔州，国曰楚，元曰太平。杜伏威进有淮南，受唐封楚王。秦王平陇右，获薛仁杲。</p>
<p>己卯　唐秦王平河右，获李轨。李密与王世充相攻，不利，奔唐，复叛，死于桃林。将徐世勣以河南十郡降窦建德，灭宇文化及于聊城，自乐寿徙于洛南，有黎阳之地，称国曰夏，元曰五凤。萧铣灭林士宏于虔州，杜伏威南保江都，李子通西保江陵。王世充杀越王侗于东都，称帝，国曰郑，元曰开明。朱粲降于唐，复杀唐使者，奔王世充。</p>
<p>庚辰　唐秦王平河东，刘武周走突厥。李子通灭沈法兴于江东，徙居余杭。工部尚书独孤怀恩以谋逆伏诛。</p>
<p>辛巳　唐秦王平河南、河北，获王世充及窦建德以归。杜伏威灭李子通于余杭。窦建德故将刘黑闼复称兵河北。</p>
<p>壬午　唐李靖灭萧铣于金陵，江南及岭表平。</p>
<p>癸未　唐秦王平河北，获刘黑闼，又平徐圆朗于曹州。江淮杜伏威来朝。其将辅公佑称王丹阳，徙国曰宋。</p>
<p>甲申　唐李靖平辅公佑于江淮。</p>
<p>乙酉　唐加秦王中书令。</p>
<p>丙戌　皇太子建成、齐王元吉作难，杀秦王不克。秦王以长孙无忌、尉迟敬德、侯君集、张公谨、王君廓、房玄龄、杜如晦、长孙顺德、柴绍、罗艺、刘师元、李世勣、刘宏基、王孝恭平之于玄武门，帝乃授秦王世民位，退居太安宫，称太上皇。高士廉为侍中，房玄龄为中书令，萧瑀为尚书右仆射。</p>
<p>丁亥　改元贞观。尚书封伦卒，萧瑀为左仆射，长孙无忌为右仆射。</p>
<p>戊子　平梁师都于朔方。</p>
<p>己丑　相裴寂以罪免，房玄龄为尚书左仆射，杜如晦为尚书右仆射，李靖为兵部尚书，魏征守秘书监，参预朝政。</p>
<p>庚寅　李靖平突厥，获颉利可汗。戴胄、萧瑀参预朝政，温彦博为中书令。</p>
<p>辛卯　春大蒐于昆明，冬幸温汤。</p>
<p>壬辰　祀南郊。</p>
<p>癸巳　魏征为侍中。颁新定《五经》于天下。</p>
<p>经世之亥二千二百五十六</p>
<p>甲午　唐广孝皇帝九年。</p>
<p>乙未　李靖平吐谷浑，获其王。放（阙）。太上皇崩于太安宫，葬高祖于献陵。</p>
<p>丙申　魏征迁特进，温彦博迁右仆射。</p>
<p>丁酉　幸洛阳宫。</p>
<p>戊戌　高士廉为右仆射。</p>
<p>己亥　幸九成宫。荒服十国来修贡。</p>
<p>庚子　侯君集平高昌，获其王以归。弘化公主嫔于吐谷浑。至日圆丘祀昊天上帝。</p>
<p>辛丑　幸洛阳。文成公主嫔于吐蕃。</p>
<p>壬寅　幸岐阳。</p>
<p>癸卯　图二十四功臣于凌烟阁。内难作，皇子齐王祐以齐叛，废太子承乾为庶人，徙之黔。幽魏王泰于北苑，徙之均。以晋王治为皇太子。诛侯君集。至日祀南郊。</p>
<p>甲辰　岑文本、马周为中书令。幸洛阳，及亲征辽东。</p>
<p>乙巳　平高丽。</p>
<p>丙午　李勣破薛延陁。荒服十一国修贡。</p>
<p>丁未　起翠微宫于终南山。</p>
<p>戊申　阿史郍平龟兹，获其王以归。征松外蛮。司空房玄龄特进。萧瑀卒，褚遂良为中书令。</p>
<p>己酉　帝崩于翠微宫，皇太子治践位，葬太宗于昭陵。长孙无忌、褚遂良辅政，复李勣官，仍加特进。于志宁、张行成进侍中，知政事。</p>
<p>庚戌　改元永徽。褚遂良罢政。</p>
<p>辛亥　征贺鲁，至于金岭。至日有事于南郊。</p>
<p>壬子　册陈王忠为皇太子。韩瑗、来济为相，宇文节为侍中，柳奭为中书令。</p>
<p>癸丑　驸马都尉房遗爱、柴令武、薛万彻、荆王元景及二公主以谋逆伏诛，遂杀吴王恪。褚遂良复为右仆射。睦州女寇乱。</p>
<p>甲寅　筑长安罗城。亲谒昭陵。</p>
<p>乙卯　废皇后王氏、良娣萧氏为庶人，册昭仪武氏为皇后，罢长孙无忌、褚遂良政事，以许敬宗、李义府为相。武后杀庶人王氏、萧氏。崔敦礼为中书令。</p>
<p>丙辰　废皇太子忠为梁王，册代王弘为皇太子，改元显庆。杜正伦为相。</p>
<p>丁巳　幸许、洛，以洛阳为东都。李义府进中书令，许敬宗进侍中，贬相韩瑗、来济为州刺史。</p>
<p>戊午　苏定方平贺鲁，获其王。</p>
<p>己未　杀长孙无忌、褚遂良于流所。幸东都。</p>
<p>庚申　废梁王忠为庶人。苏定方平百济，获其王扶余。</p>
<p>辛酉　改元龙朔。</p>
<p>壬戌　还长安，建门下、尚书、中书为东、中、西三台，分侍中、中书令为左右相。造蓬莱宫。许圉师为左相，寻下狱。</p>
<p>癸亥　起含元殿于蓬莱宫。李义府为右相，寻配流嶲州，死。改来年为麟德。</p>
<p>皇极经世书卷六下</p>
<h6 id="阅读日期-2025年09月27日-2025年09月30日-共-4-天">阅读日期：
2025年09月27日-2025年09月30日 共： 4 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
