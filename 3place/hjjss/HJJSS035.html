<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>0404皇极经世书035-2025年10月01日-皇极经世书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">0404皇极经世书035-2025年10月01日-皇极经世书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="观物篇三十四-以运经世十">观物篇三十四　以运经世十</h4>
<p>经元之甲一　经会之午七</p>
<p>经运之壬一百八十九</p>
<p>经世之子二千二百五十七</p>
<p>甲子　唐弘孝皇帝十五年，杀西台侍中上官仪，又杀庶人忠于流所。窦德玄为左相，刘祥道为右相。</p>
<p>乙丑　帝同皇后巡东海，封泰山。陆敦信为右相。</p>
<p>丙寅　帝同皇后至自泰山，改元乾封。刘仁轨为右相。</p>
<p>丁卯　禁工商乘马。戴至德、李安期、张文瓘并同东西台三品。</p>
<p>戊辰　李勣平高丽，获其王。祀明堂，改元总章。</p>
<p>己巳　帝同皇后幸九成宫。张文瓘同东西台三品。李勣卒。</p>
<p>庚午　改元咸亨。薛仁贵征吐蕃不利。</p>
<p>辛未　帝同皇后幸东都及许昌。皇太子弘监国。中书令阎立本、黄门侍郎郝处俊从行。</p>
<p>壬申　帝及皇后至自东都。</p>
<p>癸酉　帝及皇后幸九成宫。</p>
<p>甲戌　皇后称天后，以帝为天皇，改元上元。帝同皇后幸东都，帝有疾。</p>
<p>乙亥　皇太子弘卒，以雍王贤为皇太子。</p>
<p>丙子　帝及皇后自东都还，改元仪凤。来恒、薛元超、李义琰、高智周并同中书门下三品。李敬玄、刘仁轨为中书令。</p>
<p>丁丑</p>
<p>戊寅　改来年为通乾。</p>
<p>己卯　甘露降，改元调露。帝同皇后幸东都。裴行俭大伐突厥。</p>
<p>庚辰　废皇太子贤为庶人，以英王哲为皇太子。帝、皇后幸汝阳及嵩岳。裴炎、崔知温、王德真并同中书门下三品。改元永隆。帝及皇后至自东都。</p>
<p>辛巳　裴行俭平突厥，获其王伏念。改元开耀。裴炎进侍中，崔知温、薛元超进中书令。</p>
<p>壬午　改元永淳。帝及皇后幸东都，起奉天宫于嵩之阳。刘景先、郭待举、郭正一、岑长倩、魏玄同并同中书门下平章事。</p>
<p>癸未　改元弘道。帝崩于东都。皇太子哲嗣位，是谓昭孝皇帝，天后称制。刘仁轨进尚书左仆射，岑长倩进兵部尚书，魏玄同进黄门侍郎，刘齐贤进侍中，裴炎进中书令。</p>
<p>甲申　改元嗣圣。天后废帝为庐陵王，迁之均，立豫王旦，改元文明。侍中裴炎进爵为侯，王德真进侍中，刘袆之、武承嗣进中书平章事。葬高宗于乾陵，再改元光宅。徐敬业以扬州叛，南拔润州，平之。杀宰相裴炎。又改来年为垂拱。来俊臣、周兴大行诬构，谓之罗织。</p>
<p>乙酉　武后徙帝居房陵，改中书门下为凤阁鸾台。</p>
<p>丙戌　苏良嗣为文昌左相，韦待贾为文昌右相，并同凤阁鸾台三品。</p>
<p>丁亥　武后赐宰相刘祎之死，张光辅为凤阁侍郎。</p>
<p>戊子　武后称圣母。关东八王谋兴复。博州琅玡王冲及父蔡州越王贞先发，悉平之，大夷王室。</p>
<p>己丑　武后改元永昌，称圣皇，大杀王族，又杀纳言魏玄同及内史张光辅，引王本立、范履冰、邢文伟为相。</p>
<p>庚寅　武后改元载初，以建子月为岁首，祀明堂，以明空为曌，以诏为制，大杀王族，改国为周，元曰天授，称皇帝。降豫王旦为皇嗣，立武氏七庙，封武氏三人为王。引傅游艺为相。改鱼为龟。</p>
<p>辛卯　武后祀明堂，格辅元、乐思晦并同凤阁鸾台平章事，欧阳通为纳言。杀宰相岑长倩、格辅元及纳言欧阳通，用狄仁杰为相。</p>
<p>壬辰　武后祀明堂，改元如意，再改元长寿。杨执柔、崔元综、李昭德、姚璹、李元素为相，狄仁杰下狱。</p>
<p>癸巳　武后祀明堂，称金轮皇帝，引豆卢钦望、韦巨源、陆元方为相，娄师德亦相。</p>
<p>经世之丑二千二百五十八</p>
<p>甲午　唐昭孝皇帝十一年，在房陵，武后祀明堂，改元延载，引苏味道、王孝杰、杨再思、杜景俭、李元素、周允元相继为相。</p>
<p>乙未　武后改元证圣，明堂火。称天册，再改元天册万岁。</p>
<p>丙申　武后封中岳，改元万岁登封，祀明堂，再改元万岁通天。契丹李尽忠以孙万荣叛，陷营、冀，命二十八将讨之，不利。引王方庆、李道广为相。</p>
<p>丁酉　武后祀明堂。河朔平。再用娄师德为相。魏王武承嗣、梁王武三思并同凤阁鸾台三品。改元神功。狄仁杰、杜景俭复相。诛司业少卿来俊臣，遂及内史李昭德。</p>
<p>戊戌　武后祀明堂，改元圣历，召帝于房陵，返政。突厥执武延秀及行人阎知微，以破妫檀，定赵。用姚元崇、李峤为相。</p>
<p>己亥　武后幸嵩山，封皇嗣旦为相王，引魏元忠、吉顼为相，又引王及善、豆卢钦望为左右相。</p>
<p>庚子　武后幸汝阳，建三阳宫于嵩山之阳，改元久视，复旧正朔。张锡、韦安石为相，武三思为特进，相吉顼配流岭表，内史狄仁杰卒。</p>
<p>辛丑　改元大足。武后幸嵩之三阳宫，又改元长安。李怀远、顾琮、李迥秀为相。</p>
<p>壬寅　武后祀南郊。</p>
<p>癸卯　武后幸东都，朱敬则为相。</p>
<p>甲辰　韦嗣立、宗楚客、崔玄晖、张柬之同平章事，韦安石纳言，李峤内史。</p>
<p>乙巳　武后改元神龙。张柬之、崔玄晖、桓彦范、敬晖、袁恕己平张易之及昌宗之乱，徙武后于上阳宫，除周国号，以相王旦为安国王，太平公主为镇国公主，赏定乱功也。韦氏复正皇后位，武三思进位司空相。武后崩于东都之上阳宫。祝钦明、唐休璟为相。</p>
<p>丙午　帝还长安，附武后于乾陵，以宫人上官婉儿为昭容。武三思居中用事，封张柬之、桓彦范、崔玄晖、袁恕己、敬晖五人为王，寻贬为州司马，杀之于流所。进魏元忠、李峤为中书令，李怀远同中书平章事，册卫王重俊为皇太子，开长宁、安乐二公主府，大行斜封墨制，于惟谦为相，苏瓌进侍中。</p>
<p>丁未　李多祚以羽林兵诛武三思，又杀皇后韦氏不克，败，死。太子重俊出奔，野死。宗楚客、纪处讷、萧至忠为相，改元景龙。</p>
<p>戊申　安乐公主假皇后车服出，敕武延秀、张仁亶为相。</p>
<p>己酉　作宫市。韦嗣立、崔湜、韦温、郑愔、苏瓌、赵彦昭相继为相，李峤为特进。</p>
<p>庚戌　杀谏臣燕钦融于殿庭。皇后韦氏及安乐公主行弑于内寝，立温王重茂为嗣，改元唐隆，以裴谈、张锡、张嘉福、岑羲为相。临淄王隆基以刘幽求、薛崇简、钟绍京、麻嗣宗兵入，诛韦温、纪处讷、宗楚客、武延秀、马秦客、叶静能、赵履冰、杨均及皇后韦氏、安乐公主、上官昭容，葬中宗于定陵，临淄王隆基称平王，降重茂嗣，尊父相王旦为帝，是谓兴孝皇帝。既践位，以钟绍京、刘幽求、薛崇简、崔日用为相，册平王隆基为皇太子，改元景云，追废皇后韦氏、安乐公主为庶人。姚元之为相。</p>
<p>辛亥　皇太子隆基监国，郭元振、张说、窦怀贞、陆象先、魏知古为相，刘幽求进侍中相。</p>
<p>壬子　祀南郊，改元太极。祀北郊，改元延和。帝传位于皇太子隆基，是谓明孝皇帝。既践位，改元先天，黜刘幽求、钟绍京、张晖官。</p>
<p>癸丑　太平公主、窦怀贞、岑羲、萧至忠、常元楷、薛稷、贾膺福、李慈、李钦、李猷、崔湜、卢藏用、傅孝忠、僧惠范作逆伏诛，进姜皎、李令问、王毛仲、王守一官，复刘幽求、钟绍京、张晖官，令知政事。讲武于骊山，改元开元。用卢怀慎、姚崇为相，改中书为紫微。</p>
<p>甲寅</p>
<p>乙卯　册郢王嗣谦为皇太子。</p>
<p>丙辰　太上皇崩，葬睿宗于乔陵。源乾曜、苏颋为相。姚崇让宋璟为相。</p>
<p>丁巳　幸洛阳，嫔永乐公主于契丹。</p>
<p>戊午　至自东都。</p>
<p>己未</p>
<p>庚申　张嘉贞为相。</p>
<p>辛酉　相姚崇卒。</p>
<p>壬戌　幸东都长安，窃发。</p>
<p>癸亥</p>
<p>经世之寅二千二百五十九</p>
<p>甲子　唐明孝皇帝十三年，废皇后王氏为庶人。幸东都。宋璟守长安。</p>
<p>乙丑　封泰山，用源乾曜、张说为左右相。</p>
<p>丙寅　李元纮、杜暹为相。还东都。</p>
<p>丁卯　至自东都。</p>
<p>戊辰　萧嵩为相。</p>
<p>己巳　张说、宋璟为左右相。谒桥、定、献、昭、乾五陵。裴光庭为相。</p>
<p>庚午　北讨契丹。</p>
<p>辛未　幸东都。</p>
<p>壬申　至自东都。宋璟免相。</p>
<p>癸酉　韩休、张九龄、裴耀卿为相。</p>
<p>甲戌　幸东都。李林甫为相。</p>
<p>乙亥</p>
<p>丙子　至自东都。牛仙客为相。是年，太真杨氏入宫，李林甫用事。</p>
<p>丁丑　废皇太子瑛为庶人，罢张九龄相，仍黜之。相宋璟卒。监察御史周子谅言牛仙客事，杖死于朝。</p>
<p>戊寅　册忠王玙为皇太子。相李林甫领陇右、河西节度使，牛仙客领河东节度使。</p>
<p>己卯　平突厥，获其王，追封孔宣父为文宣王，颜回为兖国公，余哲并为侯。</p>
<p>庚辰</p>
<p>辛巳　命安禄山为平卢军节度使。</p>
<p>壬午　改元天宝。李适之为相，开《庄》、《文》、《列》、《庚桑子》四学。裴耀卿进尚书右仆射。</p>
<p>癸未</p>
<p>甲申　改元为载，命安禄山为范阳节度使，作太真妃杨氏养子。</p>
<p>乙酉　册太真妃杨氏为贵妃。契丹杀公主，叛。</p>
<p>丙戌　陈希烈为左相。右相李林甫大行诬构，首陷韦坚。</p>
<p>丁亥　改温泉为华清宫。</p>
<p>戊子　以宦人高力士为骠骑大将军，关中外。赐安禄山铁券。幸华清宫。</p>
<p>己丑　幸华清宫。</p>
<p>庚寅　幸华清宫，权归韩国、虢国、秦国三夫人及鸿胪卿杨铦、宰相杨国忠五家。安禄山进封东平郡王。</p>
<p>辛卯　幸华清宫。安禄山入朝，乞兼河东。讨云南不利。</p>
<p>壬辰　幸华清宫。李林甫卒，杨国忠为右相。</p>
<p>癸巳　幸华清宫。杨国忠大行诬构，进封哥舒翰西平郡王。</p>
<p>经世之卯二千二百六十</p>
<p>甲午　唐明孝皇帝四十三年，受朝于华清宫。韦见素为相，始以诗赋取士。杨国忠进位守司空。</p>
<p>乙未　安禄山以范阳叛，兵陷东都。皇太子玙为元帅，监国。高仙芝、封常清军败。以哥舒翰将兵二十万守潼关。</p>
<p>丙申　潼关不守，帝西幸蜀，至马嵬，兵乱，杀宰相杨国忠及贵妃杨氏。禄山陷长安，称帝东都，国曰燕，元曰圣武。皇太子西至灵武，即皇帝位，是谓宣孝皇帝，改元至德，以广平王俶为元帅，裴冕为相。尊蜀中帝为太上皇。移军彭原。恒山陷，颜杲卿死于东都。</p>
<p>丁酉　朔方节度使郭子仪、太原节度使李光弼兵入，逐安禄山将，大败之于香积，遂复两京。帝还长安，太上皇至自成都，封广平王俶为成王，苗晋卿代韦见素为左相。安禄山为子庆绪所杀，代立，退保相州，改元天成。</p>
<p>戊戌　唐改元乾元，以成王俶为皇太子，李揆、王玙为相。九节度围安庆绪于相州，军溃。禄山将史思明杀安庆绪，称帝魏州。</p>
<p>己亥　唐改元顺天。李岘、吕諲、第五琦为相。史思明复陷东都。</p>
<p>庚子　唐改元上元。宦人李辅国逼太上皇入西宫。刘展以扬州叛。</p>
<p>辛丑　太上皇崩于西宫，帝亦不豫，皇太子俶监国，苗晋卿行冢宰。史思明为子朝义所杀，代立，保东都。</p>
<p>壬寅　改元宝应，皇后张氏谋立越王系，内臣李辅国、程元振幽皇后张氏于别殿，杀之。帝崩，皇太子俶践位，是谓孝武皇帝，以雍王适为元帅，元载为相，程元振为骠骑大将军，居中用事。复东都及河朔。史朝义走幽州，幽人杀之以献。</p>
<p>癸卯　吐蕃犯长安，别立武王宏。帝出居郏。郭子仪收京城，帝还长安，放武王宏于华州，葬玄宗于秦陵，葬肃宗于建陵，改元广德。仆固怀恩以汾州叛，罢苗晋卿、裴遵度相，以李岘为相。</p>
<p>甲辰　以雍王为皇太子。吐蕃寇邠及奉天。王缙、杜鸿渐代刘晏、李岘为相。</p>
<p>乙巳　改元永泰。吐蕃大掠畿甸。帝御六军屯于范，命九节度以本军讨贼。吐蕃会回纥，寇奉天，仆固怀恩启之也。郭子仪复以回纥随白元光破吐蕃于灵武。崔旴以西川乱。</p>
<p>丙午　改元大历。周智光以华叛。</p>
<p>丁未　吐蕃大寇灵武。郭子仪镇泾阳。</p>
<p>戊申　吐蕃再寇灵武。</p>
<p>己酉　裴冕为相。</p>
<p>庚戌　臧玠以潭州叛。</p>
<p>辛亥</p>
<p>壬子　回纥掠京城，朱泚节度幽州。</p>
<p>癸丑　郭子仪大败吐蕃于灵武。</p>
<p>甲寅</p>
<p>乙卯　魏博节度田承嗣擅取洺、卫、磁、相。郏州军乱。</p>
<p>丙辰　淄清李正己擅取齐海、登、莱、沂、密、德、棣、曹、濮、兖、郓，请命封陇西王。李宝臣封陇西王，李忠臣封西平王，段秀实封张掖王。崔宁破吐蕃。河阳军乱。</p>
<p>丁巳　诛宰相元载，并夷其族。贬相王缙括州刺史。杨绾、常衮为相。</p>
<p>戊午　回纥寇太原，吐蕃寇灵武。</p>
<p>己未　汴州军乱，皇太子适监国。帝崩，皇太子适践位，是谓孝文皇帝。葬代宗于元陵，贬相常衮，以崔祐甫为相，郭子仪为尚父。</p>
<p>庚申　改元建中。朱泚领四镇节度使。刘文喜以泾乱。册宣王诵为皇太子，杨炎为相。贬相刘晏自杀。</p>
<p>辛酉　卢杞为相，贬相杨炎崖州司马。尚父郭子仪卒。淄青李正己、魏博、田悦，恒定李惟岳，各拥本部兵叛。李希烈平梁崇义于襄阳，封之为南平王。河东马燧、泽潞李抱真破田悦于洹水。</p>
<p>壬戌　宣武刘洽、神策曲环破李纳于徐州。幽州朱滔平李惟岳于束鹿。朱滔、田悦、王武俊、李纳、李希烈称王，相推为盟主。关播始相。</p>
<p>癸亥　李希烈陷汝州，太师颜真卿宣抚淮宁军事，不还。哥舒曜以凤翔、邠宁、泾原军大伐于东，师丧扈润。命泾州姚令言以本军卫东都，兵至浐水，返戈入长安，立朱泚为帝于含元殿。浑瑊奉帝出居奉天，朱泚兵顿乾陵，朔方节度使李怀光以本兵救奉天。朱泚退保京城。李怀光以本军叛。李希烈陷襄阳、许、郑及汴州。哥舒曜走洛阳。贬宰相卢杞新州司马，萧复、刘从一、姜公辅为相。</p>
<p>经世之辰二千二百六十一</p>
<p>甲子　唐孝文皇帝五年，在奉天，改元兴元。王武俊格命。李怀光走河中。帝移军梁州。浑瑊及吐蕃败朱泚于武功。李晟收京城，迎帝还宫。田希鉴杀冯河清，以泾州叛。行军司马田绪杀田悦，以魏博降李抱真。王武俊平朱泚于泾城。淄清李纳格命。田希鉴杀姚令言，以泾州降。李晟平泾州乱，杀田希鉴。李希烈将李澄以滑州格命。刘洽、曲环败李希烈于陈州。卢翰为相。</p>
<p>乙丑　改元贞元。李希烈陷南阳。浑瑊平李怀光于河中。</p>
<p>丙寅　刘滋、崔造、齐映、李勉相继为相。陈仙奇杀李希烈，以蔡州降。陈仙奇为蔡州刺史。吴少诚又杀陈仙奇，以蔡州请命。复以吴少诚为蔡州刺史。吐蕃寇泾陇。</p>
<p>丁卯　张延赏、柳浑、李泌为相。浑瑊会吐蕃于平凉。吐蕃窃发于会，浑瑊逃归。马燧请之谬也。</p>
<p>戊辰　福建军乱，邠宁军亦乱。李晟、马燧、李泌连相，因征夏县处士阳城为谏议大夫。</p>
<p>己巳　董晋、窦参为相。韦皋破吐蕃于巂州。</p>
<p>庚午　吐蕃陷北庭。</p>
<p>辛未</p>
<p>壬申　襄州军乱。赵璟、陆贽为相，贬相窦参郴州别驾。吐蕃入寇。</p>
<p>癸酉　贾耽、卢迈为相。宣武军乱。</p>
<p>甲戌　南诏异牟寻破吐蕃于神州，韦皋破吐蕃于峨和。元谊以田绪叛于洺，黄少卿以邢叛。</p>
<p>乙亥</p>
<p>丙子　崔损、赵宗儒为相。</p>
<p>丁丑　韦皋破吐蕃于州。</p>
<p>戊寅　郑余庆为相。栗锽杀刺史，以明州叛。</p>
<p>己卯　汴州军乱。吴少诚以陈、蔡叛。伐淮西，不利。</p>
<p>庚辰　伐蔡不利；又伐，又不利。徐州军乱。贬相郑余庆郴州司马。齐抗为相。蔡州吴少诚顺命。</p>
<p>辛巳　韦皋大破吐蕃于雅州，封皋南康郡王。</p>
<p>壬午</p>
<p>癸未　高郢为相。吐蕃请和。</p>
<p>甲申　吐蕃、南诏、日本修贡。</p>
<p>乙酉　正月，帝崩。皇太子诵践位，王叔文、王伾用事，韦执谊、贾眈、郑珣瑜、高郢、杜祐为相，罢官市物。贬京兆尹李实通州长史，削民故也。册广陵王纯为皇太子，罢郑珣瑜、高郢相，以杜黄裳、袁滋为相。帝不豫，八月，授位于太子，徙居兴庆宫。皇太子纯践位，是谓章武皇帝。葬德宗于崇陵，贬王伾开州司马，王叔文渝州司马，韦执谊崖州司户。以郑余庆、郑为相。</p>
<p>丙戌　改元元和。太上皇崩于兴庆宫。杜祐行冢宰事。葬顺宗于丰陵。王士真为相。刘辟以西川叛，高崇文平之。诛王叔文于贬所。</p>
<p>丁亥　武元衡、李吉甫为相。李锜以润州叛，平之。</p>
<p>戊子　裴垍为相。</p>
<p>己丑　册邓王宁为皇太子。王承宗以镇叛。蔡州吴少诚卒，弟少阳继事。</p>
<p>庚寅　用权德舆为相。</p>
<p>辛卯　罢李藩相，用李吉甫、李绛为相。皇太子宁卒。</p>
<p>壬辰　册遂王恒为皇太子。魏博军乱。</p>
<p>癸巳　振武军乱。</p>
<p>经世之巳二千二百六十二</p>
<p>甲午　唐章武皇帝九年，蔡州吴少阳卒，子元济继事，以淮西逆命。</p>
<p>乙未　伐淮西。盗杀宰相武元衡，以裴度为相，会兵伐王承宗于镇。淄青李师道以嵩僧叛，会兵伐淄青。</p>
<p>丙申　大伐淮西及镇阳。李逢吉、王涯为相。黄洞蛮屠岩州，宿州军乱。</p>
<p>丁酉　崔群、李鄘为相，裴度大伐淮西，将李愬入蔡，获吴元济以献，淮西平。裴度复相。</p>
<p>戊戌　镇州王承宗、淄青李师道顺命。李夷简、皇甫镈、程异为相。</p>
<p>己亥　刘悟杀李师道，以淄青十二州降。令狐楚为相。沂及安南军乱。以方士柳泌为台州刺史。帝饵金石，有疾。</p>
<p>庚子　帝崩，皇太子恒践位，是谓文恩皇帝。段文昌、崔植为相，贬皇甫镈崖州司户。安南平。葬宪宗于景陵。镇王承宗卒，弟承元继事。</p>
<p>辛丑　改元长庆。杜元颖、王播为相。刘总弃幽州，以张弘靖代之。幽州军乱，逐弘靖，立朱克融为留后。镇州军乱，杀田弘正，立王廷凑为留后。瀛州军乱，幽军拔瀛州。镇军围深州。相州军乱。</p>
<p>壬寅　册景王湛为皇太子。幽州朱克融陷沧州，会镇州王廷凑兵攻深州。王智兴逐崔群，以徐州乱。元稹、裴度、李逢吉为相。李岕逐李愿，以汴州乱。镇兵救铙阳及博野。王国清以浙西叛，德州军乱。</p>
<p>癸卯　牛僧孺为相。</p>
<p>甲辰　帝崩，皇太子湛践位，是谓昭武皇帝。贬侍郎李绅端州司马。李逢吉、牛僧孺为相。又以李程、窦易直为相。葬穆宗于光陵。</p>
<p>乙巳　改元宝历。牛僧孺免相。</p>
<p>丙午　裴度复相。内命乱，宫人杀帝于饮所，群臣诛贼，立江王昴，是谓昭献皇帝。以韦处厚为相。幽州军乱，杀其帅朱克融。</p>
<p>丁未　改元太和。贬相李逢吉，葬敬宗于庄陵。</p>
<p>戊申　镇州王廷凑逆命，安南军乱。路隋为相。</p>
<p>己酉　魏博军乱，杀节度使史宪诚，立何进滔为留后。李宗闵为相。南诏蛮陷东都。</p>
<p>庚戌　兴元军乱，杀节度使李绛，温造平之。牛僧孺、宋申锡为相。</p>
<p>辛亥　幽州军乱。贬相宋申锡开州司马，内臣王守澄诬故也。</p>
<p>壬子</p>
<p>癸丑　李德裕、王涯为相，罢李宗闵相，册鲁王永为皇太子。</p>
<p>甲寅　幽州军乱。复李宗闵相。</p>
<p>乙卯　郑注、李训用事，贬李德裕袁州长史，罢李宗闵相，贬为潮州司户。用李训、贾、李固言、舒元舆为相，出郑注为凤翔尹。李训诛宦氏，不克，走南山。中尉仇士良屠宰相李训、王涯、贾、舒元舆，及王播、郭行余、罗立言、李孝本、韩约十余人。监军张仲清屠郑注于凤翔。李训野死。引郑覃、李石为相。中尉仇士良、鱼弘志并为大将军，遣内养驰四方，交杀州县官吏。</p>
<p>丙辰　改元开成。李固言为相。</p>
<p>丁巳　陈夷行为相。河阳军乱。</p>
<p>戊午　盗杀宰相李石于亲仁里。杨嗣复、李珏为相。易定军乱。皇太子有罪，卒于少阳院。</p>
<p>己未　崔郸为相。册陈王成美为皇太子，监国。</p>
<p>庚申　帝有疾，中尉仇士良、鱼弘志册颍王瀍为皇太子，废皇太子成美复为陈王。帝崩，皇太子瀍立，是谓昭肃皇帝。杨嗣复行冢宰，杀陈王成美、安王溶于邸。二中尉封国公。崔郸、崔珙、陈夷行为相。葬文宗于章陵。杨嗣复、李珏罢相，李德裕复相。</p>
<p>辛酉　改元会昌，用李绅为相，贬相杨嗣复、李珏为州司马。幽州军乱。</p>
<p>壬戌　李德裕专政。</p>
<p>癸亥　刘稹以泽潞叛。</p>
<p>经世之午二千二百六十三</p>
<p>甲子　唐昭肃皇帝四年，太原军乱。邢、洺、磁三州叛，泽潞二州平。杜悰、崔铉为相，贬相崔珙为州司马。</p>
<p>乙丑　罢崔铉、杜悰相，李回、崔元式、郑肃为相。大除象教。</p>
<p>丙寅　帝饵金石，有疾，命光王怡为皇太叔。帝崩，太叔怡立，是谓献文皇帝，用白敏中、卢商、韦琮为相。葬武宗于端陵。</p>
<p>丁卯　改元大中。贬相李德裕潮州司马。</p>
<p>戊辰　周墀、马植、崔龟从为相。</p>
<p>己巳　罢周墀、马植相，再贬李德裕崖州司户。崔铉、魏扶为相。幽州军乱。</p>
<p>庚午　魏扶罢相，令狐绹为相。</p>
<p>辛未　魏谟为相。</p>
<p>壬申　裴休为相。</p>
<p>癸酉　郑朗为相。</p>
<p>甲戌　乙亥　丙子</p>
<p>丁丑　魏谟出尹成都，崔慎由、萧邺为相。</p>
<p>戊寅　刘瑑、夏侯孜为相。宣洪寇乱。</p>
<p>己卯　蒋伸为相。册郓王温为皇太子。帝崩，皇太子温践位，是谓恭惠皇帝。令狐绹行冢宰。</p>
<p>庚辰　葬宣宗于贞陵。令狐绹出尹河中，杜审权、杜悰为相。改元咸通。宜洪寇乱。</p>
<p>辛巳　相萧邺出尹太原，蒋伸罢相。林邑蛮入寇。</p>
<p>壬午　徐州军乱。林邑蛮陷交阯及安南都护。</p>
<p>癸未　杨收、曹确、高璩为相。蛮陷安南州。</p>
<p>甲申　杜审权出刺润州，萧寘为相。蛮寇邕管。</p>
<p>乙酉　徐商为相，高骈平林邑蛮，复安南都护。</p>
<p>丙戌　夏侯孜出尹成都，路岩为相。</p>
<p>丁亥　杨收观察浙西，于琮为相。</p>
<p>戊子　湘潭戍军乱，立庞勋为帅，陷徐、宿、滁、和、濠五州。贬杨收端州司马，移欢州，赐死。</p>
<p>己丑　蒋伸罢相，刘瞻为相。徐商出尹江陵，命十八将伐徐，以康成训为军帅。徐寇平。蛮复寇东西二川。</p>
<p>庚寅　相曹确病免，韦保衡为相。大黜官吏，王铎为相。</p>
<p>辛卯　相路岩出尹成都。</p>
<p>壬辰　刘邺出刺幽州，于琮出刺襄州，赵隐为相。大行黜陟。命沙陀李国昌移镇云中。国昌以大同阻命。</p>
<p>癸巳　征李国昌、萧仿为相，册普王俨为皇太子，韦保衡行冢宰。帝崩，皇太子俨践位，是谓恭定皇帝。两军中尉居中用事，黜冢宰韦保衡，仍赐死，复前之官吏。</p>
<p>经世之未二千二百六十四</p>
<p>甲午　唐恭定皇帝元年，葬懿宗于简陵。崔彦昭、郑畋、卢携为相。改元乾符。蛮寇两川。</p>
<p>乙未　浙西及曹濮寇乱，王铎复相。</p>
<p>丙申　相萧效病免。浙西寇平。曹濮、王仙芝陷江淮南北十五州，至江南。乞符节于朝，不听。李蔚为相。</p>
<p>丁酉　冤句寇黄巢陷沂、郓，南会王仙芝。将尚让、于蔡之查牙山，破隋及江陵。沙陀李国昌寇朔州。</p>
<p>戊戌　江陵寇平。黄巢扰淮北、淮南及江南、广南。李国昌陷岢岚。昭义军乱。郑从谠为相，李蔚出守东都。</p>
<p>己亥　黄巢据岭表，乞符节于朝，不听。罢卢携、郑畋相，以崔沆豆、卢瑑为相，卢携复相。</p>
<p>庚子　改元广明。郑从谠出尹太原。沙陀军败北。黄巢军北逾五岭，破湖、湘及江淮扬州。高骈距之，不利。发徐、兖、许军赴殷水，以捍东都。殷水军溃。黄巢陷东都，西攻郏虢，潼关失守。罢卢携相，王徽、裴彻为相。黄巢陷长安，称帝，国曰齐，元曰金统。帝出南山。</p>
<p>辛丑　帝移军兴元。萧遘为相，郑畋为都统，杨复光为监军，羽书飞天下。沙陀顺命，请勤王。黄巢攻凤翔。帝移幸成都，改元中和，以韦昭度为相。河中王重荣军屯沙苑。泾原唐弘夫军屯渭北，易定王处存军屯渭桥，鄜延托跋思恭军屯武功，凤翔郑畋军屯盩庢，邠宁朱玫军屯兴平，荆襄王铎军至自行在，王徽都督潞州。</p>
<p>壬寅　帝在成都。黄巢保长安，其将朱温以同州降，锡名全忠。沙陀李克用自代北至，军屯梁田。</p>
<p>癸卯　帝在成都。诸将合攻，大破巢军于渭南。巢走蓝关，遂收京城，以李克用为河东节度使，朱全忠为宣武军节度使。巢军东走，围陈、蔡。蔡州秦宗权以城降贼，合巢兵攻陈州，以舂磨围陈三百日。陈刺坚守，不陷。</p>
<p>甲辰　帝在成都。以郑昌图为相。汴州朱全忠及关东诸侯镇帅兵会河东。李克用兵大破巢军于太康及西华，又北破之于中牟，又东灭之于冤句。巢寇平，朱全忠图李克用于汴之上元驿，不克。自此二师交恶，朝廷封李克用陇西郡王以和解之。</p>
<p>乙巳　帝至自成都，改元光启。秦宗权保逆陈蔡，王镕专兵镇阳，李昌符抗兵凤翔，王重荣擅兵蒲郏，诸葛爽拥兵孟洛，孟方立控兵邢洛，李克用阻兵并代，朱全忠渎兵汴滑，时溥弄兵徐泗，朱瑾穷兵齐郓，王敬武握兵淄青，高骈玩兵淮南，刘汉宏恃兵浙东，王处存结兵易定，李可举坚兵幽蓟。中尉田令孜取河中王重荣解州、监池，不克，引邠宁师伐河中。重荣会太原师攻令孜。京师军乱。邠将朱玫败，归邠，引神策军大掠都市。令孜以帝幸凤翔，封宣武节度朱全忠为沛郡王。钱镠始受封为杭州刺史。</p>
<p>丙午　帝在风翔。河中王重荣条罪攻田令孜，令孜以帝移幸兴元。相萧遘、裴彻、郑昌图召邠军，迎帝还都。朱玫军至自凤翔。令孜以帝移军过散关。朱玫追帝不及，至遵途获皇子襄王煴。兴元节度使石君涉合朱玫军，破栈以绝帝归路。帝至兴元。石君涉弃城走朱玫军。帝以孔纬、杜让能为相，出田令孜为剑南节度使。李铤、杨守亮、杨守宗败朱玫军于凤翔。朱玫逼萧遘，立襄王煴，幸凤翔，玫称大丞相，率百官还京，奉煴称帝，改元建贞。罢萧遘相，以郑昌图、裴彻为相，宣谕四方，加诸镇官。常山、太原、宣武、河中不受命。王重荣、李克用败朱玫将王行瑜于凤翔。行瑜退，攻兴元，以邠军还长安，杀朱玫，大掠京城。裴彻、郑昌图以襄王煴奔河中。王重荣杀襄王煴以献。蔡将孙儒陷郑及许、洛、怀、孟、陕、虢。巢将诸葛爽据河阳，李罕之据泽州，张宗奭据怀州，秦宗权称帝陈蔡，王潮据福州。</p>
<p>丁未　帝自兴元移军凤翔，以张浚为相。扬州军乱，牙将毕师铎囚帅高骈，召秦宗权之宣州观察。秦彦为扬州节度使。蔡兵攻汴。兖、郓之师合兵，大破其军。蔡将孙儒弃郑及许、洛、怀、孟、陕、虢。张宗奭取洛阳，李罕之取河阳，同附于全忠。张宗奭赐名全义。京师杨守立、李昌符争道，战于通衢。昌符败走陇州。河中军乱，牙将常行儒杀其帅王重荣，立其弟重盈为留后。杨行密与蔡将孙儒争扬州，行密拔扬州。秦彦、毕师铎奔孙儒于高邮，复攻行密。行密求救于汴，汴军授行密于淮口。东川顾彦朗、壁州王建攻成都。</p>
<p>戊申　帝至自凤翔，改元文德。观军容使杨复恭专命，李铤为相，册寿王杰为皇太弟。帝崩，皇太弟杰践位，是谓景文皇帝。韦昭度行冢宰。魏州军乱，杀帅乐彦贞，小校罗宗弁为留后。张全义拔河阳，李罕之走泽州。蔡将孙儒拔扬州，杨行密走宣城。朱全忠攻徐州，蔡将赵謹以荆、襄降于汴，全忠败蔡人于龙坂。蔡将申丛执秦宗权，降于汴。淮西平，朱全忠兼领蔡州节度使。王建大寇剑南。韦昭度出尹成都。葬僖宗于靖陵。</p>
<p>己酉　改元龙纪，以刘崇望为相，封朱全忠东平王。王建陷成都，称留后。太原李克用攻邢、洺。杭州钱镠拔宣城，获刘浩。</p>
<p>庚戌　改元大顺。孟迁以邢入于太原。李克用攻云州。幽州援之，败李克用于蔚州。幽州李匡威、云州赫连铎会汴兵，攻太原李克用。潞州军乱，杀李克恭，降于汴。克用将安建以邢、洺、磁三州降于全忠。宰相张浚帅京兆孙揆，华州韩建出阴地关，会汴将葛从周兵入潞州。太原兵攻潞州，幽云兵攻雁门。太原将匡君立入潞州，克用败幽云之兵于雁门，将李存信又败张浚、韩建兵于阴地，遂拔晋绛。朝廷复克用官，贬张浚连州刺史。崔昭纬、徐彦若为相。克用将李存孝以邢入于汴。</p>
<p>辛亥　命中尉杨复恭致政，复恭不受命，陈兵于昌化里。命天威军使李顺节讨之，不利。两军中尉刘景宣、西门重遂杀天威军使李顺节于银台门，顺节兵散，大掠京城。复恭奔兴元。郑延昌为相。太原李克用攻邢州，责叛己也。宣武朱全忠攻魏州，责不助讨也。镇州援邢州。克用攻镇州，幽兵援镇州。汴兵攻宿州，幽镇兵攻定州。处存求救于太原。宣州杨行密灭孙儒，据有扬州。封行密为淮南王。</p>
<p>壬子　改元景福。凤翔李茂贞、邠州王行瑜、华州韩建、同州王行约，泰州李茂庄兵陷兴元，杀杨守亮及杨复恭。左军中尉西门重遂杀天威军使贾德晟于京师，部下奔凤翔。太原李克用会易、定兵，败镇兵于尧山。</p>
<p>癸丑　凤翔李茂贞举兵犯阙，败覃王兵于盩厔。帝诛中军西门重遂、李周僮，贬相杜让能，岐兵乃止。进茂贞中书令，封秦王。以王行瑜为尚父，王博为相。成都王建兴、李茂贞争东川。幽军乱，逐其帅李匡威于镇，以其弟匡筹为留后。汴兵灭徐，兼领其镇。李克用败镇州王镕于中山，镕乞盟，遂许盟而退。</p>
<p>甲寅　改元乾宁。崔彻为相，王博出镇湖南。李茂贞拥山南十五州以抗王室。汴兵败兖、郓之师于东阿。朱瑄、朱瑾求救于太原。李克用拔邢州，获李存孝；拔云州，获赫连铎；拔幽州，获李匡筹。其幽人请以匡筹将刘仁恭为留后。</p>
<p>乙卯　河中王重盈卒，太原李克用请以王琦袭重盈封于朝。邠州王行瑜、凤翔李茂贞、华州韩建请以王珙袭重盈封于朝。朝廷先许克用。陕州王珙、绛州王瑶以兵攻琦于河中。王行瑜、李茂贞兵入长安，行废不克，杀宰相韦昭度及李磎，各以兵二千留京师而去。李克用渡河称讨。同州王行实弃郡奔京师，与两军中尉骆全珍、刘璟宣逼帝西幸。帝以李筠、李君实兵出次南山，都官毕从命延王戒丕、丹王允从李克用西讨。封淮南杨行密弘农王。亦从西讨。克用败邠军于犁园，帝还京，邠州平。行瑜野死。封克用为晋王。克用还太原。崔昭纬罢相，徐彦若为相。董昌以浙东叛，称王，国曰罗平，元曰大圣。</p>
<p>丙辰　岐兵犯长安，韩建逼帝幸华州。建进封中书令，兼两京尹。陆扆、王博、崔胤、孙偓为相。魏州罗弘信败太原之师于莘，以绝李克用兖、郓之援。克用攻魏，下十城。湖南军乱，立马殷为留后。钱镠平浙东，获董昌。授镠中书令。相王博观察浙东，陆扆出刺陕州。</p>
<p>丁巳　帝在华州，孙偓罢相，郑綮为相。册德王裕为皇太子，封韩建为昌黎王。郑綮病免，朱朴为相。韩建杀禁卫李筠，以散卫兵罢八王兵柄，仍杀之，贬相朱朴，杀帝侍卫马殷、许岩士。帝封两浙钱镠吴王，俾救难王室。汴将庞师古拔郓州，朱瑄野死。汴将葛从周拔兖州，朱瑾奔淮南，兖、郓、曹、濮、齐、棣、沂、密、徐、宿、陈、蔡、许、郑、滑尽入于汴。全忠以八郡兵攻淮南。朱瑾以淮南兵败汴兵于清口，获将庞师古，又败汴军于淠河，走葛从周。杨行密遂据有江淮。幽州刘仁恭败李克用于安塞。福州王潮卒，弟审知继事。</p>
<p>戊午　帝在华州，以崔远为相，册何氏为皇后。帝还长安，改元光化，以华州为兴德府。韩建进封颍川王。汴将葛从周拔李克用之邢、洺、磁，氏叔琮拔赵匡凝之随、唐、邓，泽州李罕之拔克用之上党，归于汴。幽州刘守文拔汴之沧州。魏博罗弘信卒，子绍威称留后。</p>
<p>己未　复陆扆相。蔡军以崔珙奔淮南，幽兵寇赵魏，魏引汴兵破之。汴将氏叔琮攻太原，不利。陕州军乱，牙将杀其帅王珙，立李璠为留后，又杀之，降于汴。青州王师范将牛从毅以海州入于淮南。</p>
<p>庚申　相崔胤诬杀宰相王博、枢密使宋道弼、景务修。朱全忠会魏军攻幽之沧、德州，李克用拔汴之邢州，又以三镇兵攻镇州。王镕乞和，乃还。汴将张存敬攻幽之沧州，又拔祁州，又败定州王处直于沙河，进攻定州。处直以定州降于全忠。罢崔远相，以裴贽、裴枢为相，徐彦若观察青海。中尉两军刘季述、王仲先幽帝于东内，令皇太子裕监国。相崔胤、张浚告难于全忠，全忠自定还汴护驾，将孙德昭、周承诲、董彦诛刘季述、王仲先，帝自幽所还政。</p>
<p>辛酉　诛神策使季师度、徐彦回，窘帝故也。降皇太子裕为德王，改元天复。汴将张存敬由含山路拔李克用之河中及晋、绛。朱全忠兼领河中节度，进封梁王。梁军大举攻晋之太原，晋将孟迁以泽入于梁。梁将氏叔琮长驱出围柏，屯军洞涡；葛从周以赵魏兵入土门，陷承天。会天大雨，乃复。宰相崔胤受全忠旨，逼帝幸东都。未及行，中尉韩全诲以李茂贞兵劫帝幸凤翔，罢崔胤相。崔胤至三原，促全忠西攻。全忠以四镇兵破华州，由京城西围凤翔，又破邠州，获李继徽，以绝其援。</p>
<p>壬戌　帝在凤翔，封淮南杨行密吴王、两浙钱镠越王，俾救难王室，皆不至。李克用南攻。朱全忠自凤翔至河中，命将拔晋之汾州，进围太原，不利。全忠自河中复至凤翔。鄜州节度使李周彝以兵援凤翔。汴将孔勋乘虚陷鄜州，周彝以兵降全忠，邠宁鄜坊又入于梁。凤翔李茂贞逐诛宦氏韩全诲，以解全忠之围。</p>
<p>癸亥　帝还长安，进朱全忠元帅，复崔胤相。全忠诛宦氏七百人，罢陆扆相，以裴枢、王溥为相。青州王师范拔梁之兖州。全忠东攻青州。成都王建寇李茂贞之秦陇，以修好于全忠。王师范会淮南兵，败梁军于临淄。梁将杨师厚败青军于临昭，王师范以青州降。淮南杨行密攻鄂州，荆南成汭救鄂，澧朗军乘虚陷江陵，赵匡凝乘虚陷荆州。成汭愤死。岐兵逼长安，梁军屯河中。全忠逼帝都洛阳，杀宰相崔胤、六军使郑仁规、皇城使王建勋、飞龙使陈班、阁门使王建袭、客省使王建义、左仆射张浚，缓迁故也。柳璨、崔远代相。</p>
<p>经世之申二千二百六十五</p>
<p>甲子　唐景文皇帝十六年，东徙至谷水，梁王朱全忠坑帝侍从三百人。至洛阳，改元天祐，以张汉瑜为相。杨崇本以邠兵寇关辅。全忠西攻，行杀于别宫，立辉王祚，是谓哀帝。李克用以本部兵据太原。</p>
<p>乙丑　梁王全忠逼帝授禅，杀宰相裴枢、崔远、陆扆及九王，用张文蔚、杨涉为相，尽出朝廷官吏。太原李克用、凤翔李茂贞、成都王建、襄阳赵匡凝同谋兴复。梁将杨师厚败赵匡凝于江湄，进拔襄阳。匡凝将王建武以荆南兵众降，唐、邓、复、郢、随、襄、荆南又入于梁。匡凝奔淮南。朱全忠加九锡，总百揆，天下元帅，进封魏王，不受。再逼授禅，杀枢密使蒋玄晖、丰德库使应顼、尚食使朱建武，及宰相柳璨、太常卿张廷范、太常少卿裴磵、温变、知制诰张茂昭及皇后何氏。淮南杨行密卒，子渥继事。太原李克用会契丹阿保机于云州，进兵河北。</p>
<p>丙寅　魏州牙兵乱，朱全忠坑之。进围幽之沧州。幽人求救于太原。李克用会幽军攻上党，梁将丁会以泽潞降。全忠自长芦还大梁。</p>
<p>丁卯　朱全忠代唐命于汴，改国曰梁，元曰开平，薛贻矩、韩建为相，降帝为济阴王，徙之曹河东。晋王李克用、淮南吴王杨渥、剑南蜀王王建、山东秦王李茂贞、两浙越王钱镠、荆南渤海王高季昌、湖南楚王马殷、泉南闽王王审知、广南南海王刘隐并行唐年。</p>
<p>戊辰　梁攻河东，用于兢、张荣为相，杀济阴王于曹州。荆南高季昌、湖南马殷、两浙钱镠附于梁。是年，剑南王建称帝成都，国曰蜀，元曰武康；河东李克用、淮南杨渥、山南李茂贞、泉南王审知、南海刘隐行唐年。河东李克用卒，子存勖继，诛乱，命李克宁、李存颢败梁军于潞之三垂岗。淮南杨渥为部将张颢所杀，代立。大将徐温自金陵入，诛颢，立渥弟渭温专制。</p>
<p>己巳　梁自汴徙都洛阳，郊祀天地。赵光逢、杜晓为相。张奉以沙州乱，刘知俊以同州叛。丹襄军乱。泉南王审知、南海刘隐附于梁。刘隐卒，弟岩立。河东李存勖、淮南杨渭、山南李茂贞行唐年。</p>
<p>庚午　梁之镇州王锫、定州王处直请附于晋。河东李存勖东下河北。</p>
<p>辛未　梁改元乾祐，北攻镇定军，败于柏乡。蜀改元永平。是年李存勖将刘守光称帝幽州。</p>
<p>壬申　梁北攻镇定，屠枣强，乃复。六月，郢王友珪行弑代立，改元凤历，杀博王友文于汴。冀王友谦以河中入于晋。许州军乱。晋王李存勖败燕军于龙岗，进围幽州。</p>
<p>癸酉　梁六军杀友珪，立均王友贞于汴，复乾祐三年。晋李存勖平幽州，获刘守光及父仁恭以归。</p>
<p>甲戌　梁将王殷以徐叛，附于吴。晋李存勖开霸府于太原。</p>
<p>乙亥　梁改元贞明。邺王杨师厚卒，分其地六州为两镇。魏军遂乱，囚其帅贺德伦，以六州人于晋。蜀拔山南之秦凤。阶成宫大火。晋李存勖东下，大会兵于魏郊。</p>
<p>丙子　梁之河北皆入于晋。赵光逢、郑珏为相，攻晋，不利。蜀改元通正，拔山南之陇州。晋李存勖败梁军于故元城。吴封相徐温为齐国公，属之以金陵、丹阳、毗陵、宣城、新安、池阳六郡，镇金陵。</p>
<p>丁丑　梁册两浙钱镠为天下兵马元帅。是年，刘岩以南海称帝，国曰汉，元曰乾亨。蜀改元天汉，诛降将刘知俊于炭市。晋李存勖拔梁之杨刘城。</p>
<p>戊寅　梁之郓、濮陷于晋。蜀改元天光，建遇毒死，子衍立。晋李存勖拥太原、魏博、幽、沧、镇、定、邢、洺、麟胜、云朔十镇之师，大阅于魏郊，败梁军于胡柳。</p>
<p>己卯　梁张守进以兖入于晋。蜀改元乾德。晋逼梁之河南。是年，杨渭称帝淮南，国曰吴，元曰武义，徐温为大丞相，都督中外，封东海王。</p>
<p>庚辰　梁李琪为相，陈州妖寇乱。晋兵入寇。吴杨渭卒，弟溥立。晋存勖拔梁之同州。</p>
<p>辛巳　梁改元龙德。惠王友能以陈叛吴，改元顺义。晋镇定乱，契丹犯幽州。</p>
<p>壬午　晋李存勖平镇定，又败契丹于易水。</p>
<p>癸未　河东晋王存勖称帝魏州，是谓庄宗，国曰唐，元曰同光，是谓后唐。以豆卢革为相，郭崇韬枢密使。自魏由郓，而南败梁将王彦章于中都，长驱入汴，杀友贞于降国楼，降之为庶人。潞州军乱，淮南杨溥、两浙钱镠、山南李茂贞、湖南马殷请附。吴杨溥去帝号称王。荆南高季兴、泉南王审知行梁年。</p>
<p>甲申　唐自汴徙都洛阳，平上党。</p>
<p>乙酉　唐帝存勖北巡魏郊，以枢密使郭崇韬同魏王继岌伐蜀，七旬平之，获其主王衍以归，至秦川驿族杀之。以孟知祥镇成都。荆南高季兴请附。蜀改元咸康，国亡。汉改元曰龙。泉南王审知为子延翰所杀，代立。</p>
<p>丙戌　唐内命乱。皇后刘氏使人杀枢密使郭崇韬于蜀，魏军变，以镇帅李嗣源代之。嗣源至，魏军又变。二军奉李嗣源入汴。唐帝存勖东征，至万胜乃复。内军又变，杀存勖于绛霄殿。嗣源入洛称帝，是谓明宗，改元天成，诛宰相豆卢革、韦说，以郑珏、任圜为相，安重诲为枢密使。魏王继岌自成都入，至渭桥，杀之。荆南逆命，泉南称附。泉南王延翰为弟王延钧所杀，代立。</p>
<p>丁亥　唐以冯道、崔协为相。卢台及浚义军乱。淮南杨溥复称帝，改元乾贞。宰相徐贞卒，养子知诰继事于金陵，称王。是年，北狄耶律德光称帝潢水，国曰契丹，元曰天显。</p>
<p>戊子　唐以王建立为相。王都以定叛，高季兴以荆南入于吴。汉改元大有。</p>
<p>己丑　唐以赵凤为相，安重诲专政。吴改元大和。</p>
<p>庚寅　唐改元长兴。河中兵乱，西川孟知祥、东川董璋连叛。</p>
<p>辛卯　唐以李愚为相，罢安重诲枢密使，以赵延寿、范延光为枢密使。东西二川相攻。</p>
<p>壬辰　唐孟知祥平东川，获董璋，称表，封知祥为蜀王。吴王钱镠卒，子元瓘继。福州王延钧称帝，国曰闽，元曰光启。</p>
<p>癸巳　唐以刘煦为相，潞王从珂出尹凤翔。石敬瑭移镇太原。帝嗣源病，秦王从荣以河南府兵攻端门，不克，败死。明宗终，立宋王从厚，是谓闵帝。冯道、李愚为相专政，朱宏昭、冯赟为枢密使。</p>
<p>经世之酉二千二百六十六</p>
<p>甲午　后唐闵帝从厚元年，改元应顺，以凤翔潞王从珂移镇太原。从珂自岐入，逐从厚，代立于洛宫，改元清泰。从厚出奔卫州，就杀之。是年，孟知祥以西川称帝成都，国曰蜀，元曰明德。知祥卒，子昶继。</p>
<p>乙未　唐以韩昭裔为相。忻州戍军乱。吴改元天祚，闽改元永和。臣李仿弑其君延钧，立其子昶。</p>
<p>丙申　唐以马裔孙为相，以太原石敬瑭移镇汶阳。石敬瑭自太原入，以北狄耶律德光称帝，入洛代唐命，改国为晋，元曰天福。以并州从事桑维翰、赵莹为相，冯道依旧相，输冀氏之北，入于狄。从珂火死于玄武楼。荆南两浙称附。闽王昶诛李仿，改元通文。</p>
<p>丁酉　晋以李崧为相。河阳张从宾、魏州范延光、滑州符彦饶、安州卢文进不从命，悉平之。吴大将徐知诰代吴命于金陵，改国曰齐，易号为唐，元曰升元，复姓李氏，易名为昇，以宋齐邱、徐玠为左右相，徙其君于丹徒，杀之。</p>
<p>戊戌　晋徙都汴。魏州范延光服命，封高平王，移镇汶阳。北狄耶律德光改元会同。</p>
<p>己亥　闽乱，连重遇杀其君昶，立其叔父延羲，改元永隆。</p>
<p>庚子　晋用和凝为相。李金全以安叛，命马全节以十郡之师平之。</p>
<p>辛丑　晋帝石敬瑭北巡邺。安重进以襄叛，安重荣以镇叛。两浙钱元瓘卒。子弘佐继。</p>
<p>壬寅　晋帝石敬瑭终于邺。从子齐王重贵立，侍卫将军耿延广专政，始贰于狄。汉刘岩卒，子玢继，改元光大。</p>
<p>癸卯　晋杨光远以青叛，北狄入寇。汉乱，弟晟杀其君玢，代立，改元应乾，再改元乾和。江南李昇卒，子璟继，改元保大，宋齐邱、周京为相，平白云蛮于虔州。闽王延羲弟延政亦称帝建州，国曰殷，元曰天德。</p>
<p>甲辰　晋改元开运，北狄入寇，至于贞博。封晋阳刘知远为太原王，刘煦为相。闽乱，大将朱文进杀其君延羲，代立，以福州称附于晋。</p>
<p>乙巳　北狄大入寇晋河朔，至于磁相。封刘知远北平王，罢和凝、桑维翰相，以冯玉为相，李崧知枢密院事。</p>
<p>丙午　晋大将杜重威、李守贞及裨将张彦泽以军降狄于中渡，彦泽以兵五百人入汴，为狄清路，幽其君重贵于开封府。南唐平闽之建州，灭王延政。</p>
<p>丁未　正月，契丹耶律德光入汴，灭晋，改国曰辽，诛张彦泽，徙其君重贵于北荒，致之龙城。二月，北平王刘知远称帝晋阳，年用天福，是谓高祖。五月，契丹溃于汴，耶律德光留相萧翰守汴。翰求后唐明宗子从益，立之而去。六月，刘知远留子崇守太原，南入汴代命，建国曰汉，用苏逢吉、苏禹珪为相，又以窦贞固、李涛为相，杨邠、郭威为枢密使。相冯道、李崧自栾城至。杜重威以魏州拒命。闽国分为三。荆南、两浙称附于汉。吴越钱弘佐卒，弟弘倧立。狄契丹耶律德光还，至栾城卒，兄之子兀欲代立，归国，废德光母，改元天禄。</p>
<p>戊申　汉改元乾祐。帝知远终，子周王承祐继，罢李涛相，以杨邠为相，平邺，诛杜重威。李守贞以河中阻命，王景崇以凤翔叛，赵思绾以永兴抗命，郭威以枢密使西伐之。浙东乱，大将胡思进废其君弘倧，立其弟俶。</p>
<p>己酉　汉之蒲、雍、岐三叛，平。契丹寇河北，命郭威以枢密使北伐镇邺。</p>
<p>庚戌　汉夷宰相杨赟、侍卫将军史宏肇、三司使王章族，赐澶州王殷、魏州郭威、王峻死。十二月，枢密使郭威以魏兵入，渡河，败内军于刘子陂，其主承祐野死。郭威至汴，请宰相冯道，迎其君之弟承珪于徐州，还至澶渊，军变。复入汴。太后命威监国，降承珪为湘阴公，诛宰相苏逢吉及刘铢。</p>
<p>辛亥　正月，监国郭威代汉命于汴，是谓太祖，改国曰周，元曰应顺，王峻、范质、冯道为相。湘阴公死于宋州。兖州慕容彦超不受命。荆南、两浙称附。太原刘崇称帝河东，国曰汉，年用乾祐。江南唐平湖南，徙其属于金陵。北狄乱，契丹兀欲为其族述乾所杀，德光子述律平其乱，代立，改元应历，易名为璟。</p>
<p>壬子　周平兖州。</p>
<p>癸丑　周册皇后侄柴荣为皇太子，封晋王，尹开封府，流王峻于商州，王殷于登州，皆杀之。李谷、冯道为相。</p>
<p>甲寅　周郑仁诲、王溥为相，改元显德。太祖威终，晋王荣绍位于汴宫。河东刘崇以契丹之师入寇，周主荣亲征，大破刘崇于高平，诛不用命者将校七十人。进攻太原，不克。泽、潞、汾、辽、忻、代、岚、石迎降。宰相冯道卒于汴州。</p>
<p>乙卯　周大伐江南及蜀。汉刘崇卒，子承钧继。</p>
<p>丙辰　周广汴都外城，南伐，取唐之滁、和，败其军于涡口。汉刘承钧改元天会。</p>
<p>丁巳　周李谷罢相，王朴为枢密使，伐江南有功。唐改元交泰，兵败于紫金山，请以江北地求和于周。</p>
<p>戊午　周受唐江北地。南汉刘晟卒，子鋹继，改元大宝。唐请附于周，杀宰相宋齐立及陈觉、李知古。</p>
<p>己未　周征契丹，至于瓦桥，取瀛、莫、易，置雄、霸，遂趣幽州、宁雄、瀛、莫迎，有疾，乃还，复册妃符氏为皇后，子崇训为皇太子，封梁王，用魏仁溥、范质为相，赵匡胤进位检校太傅，充殿前都点检。世宗荣终，皇太子崇训嗣位。</p>
<p>庚申</p>
<p>辛酉</p>
<p>壬戌</p>
<p>癸亥</p>
<p>经世之戌二千二百六十七</p>
<p>经世之亥二千二百六十八</p>
<p>皇极经世书卷七上</p>
<h6 id="阅读日期-2025年10月01日-2025年10月04日-共-4-天">阅读日期：
2025年10月01日-2025年10月04日 共： 4 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
