<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>0801道德经.md-DAO</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">0801道德经.md-DAO</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="老子道经第一章">老子·道经·第一章</h4>
<p>道可道，非常道；名可名，非常名。</p>
<p>无名天地之始，有名万物之母。</p>
<p>故常无，欲以观其妙；常有，欲以观其徼。</p>
<p>此两者同出而异名，同谓之玄，玄之又玄，众妙之门。</p>
<h4 id="老子道经第二章">老子·道经·第二章</h4>
<p>天下皆知美之为美，斯恶已。皆知善之为善，斯不善已。</p>
<p>故有无相生，难易相成，长短相形，高下相倾，音声相和，前后相随，恒也。</p>
<p>是以圣人处无为之事，行不言之教，万物作焉而不辞，生而不有，为而不恃，功成而弗居。夫唯弗居，是以不去。</p>
<ul>
<li>万物作焉而不辞 一作：万物作焉而不为始</li>
</ul>
<h4 id="老子道经第三章">老子·道经·第三章</h4>
<p>不尚贤，使民不争；不贵难得之货，使民不为盗；不见可欲，使民心不乱。</p>
<p>是以圣人之治，虚其心，实其腹；弱其志，强其骨。常使民无知无欲。</p>
<p>使夫知者不敢为也。为无为，则无不治。</p>
<h4 id="老子道经第四章">老子·道经·第四章</h4>
<p>道冲，而用之或不盈。</p>
<p>渊兮，似万物之宗。</p>
<p>挫其锐，解其纷，和其光，同其尘。</p>
<p>湛兮，似或存。</p>
<p>吾不知谁之子，象帝之先。</p>
<h4 id="老子道经第五章">老子·道经·第五章</h4>
<p>天地不仁，以万物为刍狗；圣人不仁，以百姓为刍狗。</p>
<p>天地之间，其犹橐籥乎？虚而不屈，动而愈出。多言数穷，不如守中。</p>
<h4 id="老子道经第六章">老子·道经·第六章</h4>
<p>谷神不死，是谓玄牝。玄牝之门，是谓天地根。</p>
<p>绵绵若存，用之不勤。</p>
<h4 id="老子道经第七章">老子·道经·第七章</h4>
<p>天长地久。天地所以能长且久者，以其不自生，故能长生。</p>
<p>是以圣人后其身而身先，外其身而身存。</p>
<p>非以其无私邪？故能成其私。(后其身 一作：退其身)</p>
<h4 id="老子道经第八章">老子·道经·第八章</h4>
<p>上善若水，水善利万物而不争。处众人之所恶，故几于道。</p>
<p>居善地，心善渊，与善仁，言善信，政善治，事善能，动善时。</p>
<p>夫唯不争，故无尤。</p>
<h4 id="老子道经第九章">老子·道经·第九章</h4>
<p>持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功遂身退，天之道也。</p>
<h4 id="老子道经第十章">老子·道经·第十章</h4>
<p>载营魄抱一，能无离乎？</p>
<p>专气致柔，能如婴儿乎？</p>
<p>涤除玄览(鉴)，能无疵乎？</p>
<p>爱民治国，能无为乎？</p>
<p>天门开阖，能为雌乎？</p>
<p>明白四达，能无知乎？</p>
<p>生之、畜之，生而不有，为而不恃，长而不宰。是谓玄德。</p>
<h4 id="老子道经第十一章">老子·道经·第十一章</h4>
<p>三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。</p>
<h4 id="老子道经第十二章">老子·道经·第十二章</h4>
<p>五色令人目盲；</p>
<p>五音令人耳聋；</p>
<p>五味令人口爽；</p>
<p>驰骋畋猎，令人心发狂；</p>
<p>难得之货，令人行妨。</p>
<p>是以圣人为腹不为目，故去彼取此。</p>
<h4 id="老子道经第十三章">老子·道经·第十三章</h4>
<p>宠辱若惊，贵大患若身。</p>
<p>何谓宠辱若惊？宠为下，得之若惊，失之若惊，是谓宠辱若惊。</p>
<p>何谓贵大患若身？吾所以有大患者，为吾有身，及吾无身，吾有何患？</p>
<p>故贵以身为天下者，若可寄天下；爱以身为天下者，若可托天下。</p>
<h4 id="老子道经第十四章">老子·道经·第十四章</h4>
<p>视之不见，名曰夷；听之不闻，名曰希；搏之不得，名曰微。此三者，不可致诘，故混而为一。其上不皦，其下不昧，绳绳兮不可名，复归於无物。是谓无状之状，无物之象，是谓惚恍。迎之不见其首，随之不见其后。执今之道，以御今之有。能知古始，是谓道纪。(执今之道
一作：执古之道)</p>
<h4 id="老子道经第十五章">老子·道经·第十五章</h4>
<p>古之善为士者，微妙玄通，深不可识。夫唯不可识，故强为之容：豫兮若冬涉川；犹兮若畏四邻；俨兮其若客；涣兮若冰之将释；敦兮其若朴；旷兮其若谷；混兮其若浊；孰能浊以止，静之徐清？孰能安以久，动之徐生？保此道者，不欲盈。夫唯不盈，故能蔽而新成。(古之善为士者
帛书版：古之善为道者；能蔽而新成 帛书版：能蔽而不成)</p>
<h4 id="老子道经第十六章">老子·道经·第十六章</h4>
<p>致虚极；守静笃。</p>
<p>万物并作，吾以观复。夫物芸芸，各复归其根。</p>
<p>归根曰静，静曰复命。复命曰常，知常曰明。</p>
<p>不知常，妄作凶。知常容，容乃公，公乃全，全乃天，天乃道，道乃久，没身不殆。</p>
<h4 id="老子道经第十七章">老子·道经·第十七章</h4>
<p>太上，不知有之；其次，亲而誉之；其次，畏之；其次，侮之。</p>
<p>信不足焉，有不信焉。悠兮，其贵言。功成事遂，百姓皆谓：“我自然”。(不知有之
一作：下知有知)</p>
<h4 id="老子道经第十八章">老子·道经·第十八章</h4>
<p>大道废，有仁义；智慧出，有大伪；六亲不和，有孝慈；国家昏乱，有忠臣。</p>
<h4 id="老子道经第十九章">老子·道经·第十九章</h4>
<p>绝圣弃智，民利百倍；绝仁弃义，民复孝慈；绝巧弃利，盗贼无有。</p>
<p>此三者，以为文不足，故令有所属。</p>
<p>见素抱朴，少私寡欲，绝学无忧。</p>
<h4 id="老子道经第二十章">老子·道经·第二十章</h4>
<p>唯之与阿，相去几何？</p>
<p>善之与恶，相去若何？</p>
<p>人之所畏，不可不畏。</p>
<p>荒兮其未央哉！众人熙熙，如享太牢，如春登台。</p>
<p>我独泊兮其未兆，沌沌兮，如婴儿之未孩；儡儡兮若无所归。</p>
<p>众人皆有馀，而我独若遗。我愚人之心也哉！</p>
<p>俗人昭昭，我独昏昏；俗人察察，我独闷闷。</p>
<p>澹兮其若海；飂兮若无止。</p>
<p>众人皆有以，而我独顽似鄙。我独异于人，而贵食母。</p>
<h4 id="老子道经第二十一章">老子·道经·第二十一章</h4>
<p>孔德之容，惟道是从。道之为物，惟恍惟惚。惚兮恍兮，其中有象；恍兮惚兮，其中有物；窈兮冥兮，其中有精；其精甚真，其中有信。自今及古，其名不去，以阅众甫。吾何以知眾甫之状哉？以此。</p>
<h4 id="老子道经第二十二章">老子·道经·第二十二章</h4>
<p>“曲则全，枉则直，洼则盈，敝则新，少则得，多则惑。”是以圣人抱一为天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓“曲则全”者，岂虚言哉！诚全而归之。</p>
<h4 id="老子道经第二十三章">老子·道经·第二十三章</h4>
<p>希言自然。故飘风不终朝，骤雨不终日。孰为此者？天地。天地尚不能久，而况於人乎？故从事於道者，同於道；德者，同於德；失者，同於失。同於道者，道亦乐得之；同於德者，德亦乐得之；同於失者，失亦乐得之。信不足焉，有不信焉。</p>
<h4 id="老子道经第二十四章">老子·道经·第二十四章</h4>
<p>企者不立；跨者不行；自见者不明；自是者不彰；自伐者无功；自矜者不长。其在道也，曰余食赘形，物或恶之，故有道者不处。(企者
一作：跂者)</p>
<h4 id="老子道经第二十五章">老子·道经·第二十五章</h4>
<p>有物混成，先天地生，寂兮寥兮，独立而不改，周行而不殆，可以为天地母。</p>
<p>吾不知其名，字之曰道，强为之名曰大。</p>
<p>大曰逝，逝曰远，远曰反。故道大，天大，地大，人亦大。</p>
<p>域中有四大，而人居其一焉。人法地，地法天，天法道，道法自然。</p>
<h4 id="老子道经第二十六章">老子·道经·第二十六章</h4>
<p>重为轻根，静为躁君。是以君子终日行不离辎重，虽有荣观，燕处超然，奈何万乘之主，而以身轻天下？轻则失根，躁则失君。</p>
<h4 id="老子道经第二十七章">老子·道经·第二十七章</h4>
<p>善行，无辙跡；善言，无瑕谪；善数，不用筹策；善闭，无关楗而不可开；善结，无绳约而不可解。是以圣人常善救人，故无弃人；常善救物，故无弃物。是谓袭明。故善人者，不善人之师；不善人者，善人之资。不贵其师，不爱其资，虽智大迷。是谓要妙。</p>
<h4 id="老子道经第二十八章">老子·道经·第二十八章</h4>
<p>知其雄，守其雌，为天下谿。为天下谿，常德不离，复归于婴儿。知其白，守其黑，为天下式。为天下式，常德不忒，复归于无极。知其荣，守其辱，为天下谷。为天下谷，常德乃足，复归于朴。朴散则为器，圣人用之，则为官长，故大制不割。</p>
<h4 id="老子道经第二十九章">老子·道经·第二十九章</h4>
<p>将欲取天下而为之，吾见其不得已。</p>
<p>天下神器，不可为也，不可执也。</p>
<p>为者败之，执者失之。</p>
<p>是以圣人无为，故无败；无执，故无失。</p>
<p>夫物或行或随；或嘘或吹；或强或羸；或载或隳。</p>
<p>是以圣人去甚，去奢，去泰。</p>
<h4 id="老子道经第三十章">老子·道经·第三十章</h4>
<p>以道佐人主者，不以兵强天下。</p>
<p>其事好还。师之所处，荆棘生焉。大军之后，必有凶年。</p>
<p>善者果而已，不敢以取强。</p>
<p>果而勿矜，果而勿伐，果而勿骄。</p>
<p>果而不得已，果而勿强。</p>
<p><strong>物壮则老，是谓不道，不道早已。</strong></p>
<h4 id="老子道经第三十一章">老子·道经·第三十一章</h4>
<p>夫兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可得志于天下矣。吉事尚左，凶事尚右。偏将军居左，上将军居右，言以丧礼处之。杀人之众，以悲哀泣之，战胜以丧礼处之。</p>
<h4 id="老子道经第三十二章">老子·道经·第三十二章</h4>
<p>道常无名，朴。</p>
<p>虽小，天下莫能臣。侯王若能守之，万物将自宾。</p>
<p>天地相合，以降甘露，民莫之令而自均。</p>
<p>始制有名，名亦既有，夫亦将知止，知止可以不殆。</p>
<p>譬道之在天下，犹川谷之於江海。</p>
<h4 id="老子道经第三十三章">老子·道经·第三十三章</h4>
<p>知人者智，自知者明。胜人者有力，自胜者强。知足者富。强行者有志。不失其所者久。死而不亡者寿。</p>
<h4 id="老子道经第三十四章">老子·道经·第三十四章</h4>
<p>大道泛兮，其可左右。万物恃之以生而不辞，功成而不有。衣养万物而不为主。常无欲，可名于小；万物归焉而不为主，可名为大。以其终不自为大，故能成其大。</p>
<h4 id="老子道经第三十五章">老子·道经·第三十五章</h4>
<p>执大象，天下往。往而不害，安平泰。乐与饵，过客止。道之出口，淡乎其无味，视之不足见，听之不足闻，用之不足既。</p>
<h4 id="老子道经第三十六章">老子·道经·第三十六章</h4>
<p>将欲歙之，必固张之；将欲弱之，必固强之；将欲废之，必固兴之；将欲取之，必固与之。</p>
<p>是谓微明。柔弱胜刚强。鱼不可脱于渊，国之利器不可以示人。</p>
<h4 id="老子道经第三十七章">老子·道经·第三十七章</h4>
<p>道常无为而无不为。</p>
<p>侯王若能守之，万物将自化。</p>
<p>化而欲作，吾将镇之以无名之朴。</p>
<p>镇之以无名之朴，夫将不欲。不欲以静，天下将自定。</p>
<h4 id="老子德经第三十八章">老子·德经·第三十八章</h4>
<p>上德不德，是以有德；下德不失德，是以无德。</p>
<p>上德无为而无以为；下德无为而有以为。</p>
<p>上仁为之而无以为；上义为之而有以为。</p>
<p>上礼为之而莫之应，则攘臂而扔之。</p>
<p>故失道而后德，失德而后仁，失仁而后义，失义而后礼。</p>
<p>夫礼者，忠信之薄，而乱之首。</p>
<p>前识者，道之华，而愚之始。</p>
<p>是以大丈夫处其厚，不居其薄；处其实，不居其华。故去彼取此。</p>
<h4 id="老子德经第三十九章">老子·德经·第三十九章</h4>
<p>昔之得一者，天得一以清；地得一以宁；神得一以灵；谷得一以盈，万物得一以生；侯王得一以为天下正。</p>
<p>其致之也，谓天无以清，将恐裂；地无以宁，将恐废；神无以灵，将恐歇；谷无以盈，将恐竭；万物无以生，将恐灭；侯王无以正，将恐蹶。</p>
<p>故贵以贱为本，高以下为基。</p>
<p>是以侯王自谓孤、寡、不穀。此非以贱为本邪？非乎？故至誉无誉。</p>
<p>是故不欲琭琭如玉，珞珞如石。</p>
<h4 id="老子德经第四十章">老子·德经·第四十章</h4>
<p>反者道之动；弱者道之用。</p>
<p>天下万物生于有，有生于无。</p>
<h4 id="老子德经第四十一章">老子·德经·第四十一章</h4>
<p>上士闻道，勤而行之；中士闻道，若存若亡；下士闻道，大笑之。不笑不足以为道。</p>
<p>故建言有之：明道若昧，进道若退，夷道若颣。</p>
<p>上德若谷，大白若辱，广德若不足，建德若偷，质真若渝；大方无隅；大器免成；大音希声；大象无形；道隐无名。</p>
<p>夫唯道，善始且善成。(大器免成 一作：大器晚成)</p>
<h4 id="老子德经第四十二章">老子·德经·第四十二章</h4>
<p>道生一，一生二，二生三，三生万物。</p>
<p>万物负阴而抱阳，冲气以为和。</p>
<p>人之所恶，唯孤、寡、不穀，而王公以为称。</p>
<p>故物或损之而益，或益之而损。</p>
<p>人之所教，我亦教之。</p>
<p>强梁者不得其死，吾将以为教父。</p>
<h4 id="老子德经第四十三章">老子·德经·第四十三章</h4>
<p>天下之至柔，驰骋天下之至坚。</p>
<p>无有入无间，吾是以知无为之有益。</p>
<p>不言之教，无为之益，天下希及之。</p>
<h4 id="老子德经第四十四章">老子·德经·第四十四章</h4>
<p>名与身孰亲？身与货孰多？得与亡孰病？</p>
<p>甚爱必大费；多藏必厚亡。故知足不辱，知止不殆，可以长久。</p>
<h4 id="老子德经第四十五章">老子·德经·第四十五章</h4>
<p>大成若缺，其用不弊。大盈若冲，其用不穷。大直若屈，大巧若拙，大辩若讷。躁胜寒，静胜热。清静为天下正。</p>
<h4 id="老子德经第四十六章">老子·德经·第四十六章</h4>
<p>天下有道，却走马以粪。天下无道，戎马生於郊。祸莫大于不知足；咎莫大于欲得。故知足之足，常足矣。</p>
<h4 id="老子德经第四十七章">老子·德经·第四十七章</h4>
<p>不出户，知天下；不窥牖，见天道。其出弥远，其知弥少。是以圣人不行而知，不见而明，不为而成。</p>
<h4 id="老子德经第四十八章">老子·德经·第四十八章</h4>
<p>为学日益，为道日损。损之又损，以至於无为。无为而无不为。取天下常以无事，及其有事，不足以取天下。</p>
<h4 id="老子德经第四十九章">老子·德经·第四十九章</h4>
<p>圣人无常心，以百姓心为心。善者，吾善之；不善者，吾亦善之；德善。信者，吾信之；不信者，吾亦信之；德信。圣人在天下，歙歙焉，為天下浑其心，百姓皆注其耳目，圣人皆孩之。</p>
<h4 id="老子德经第五十章">老子·德经·第五十章</h4>
<p>出生入死。生之徒十有三；死之徒十有三；人之生，动之于死地，亦十有三。</p>
<p>夫何故？以其生生之厚。</p>
<p>盖闻善摄生者，路行不遇兕虎，入军不被甲兵；兕无所投其角，虎无所用其爪，兵无所容其刃。</p>
<p>夫何故？以其无死地。</p>
<h4 id="老子德经第五十一章">老子·德经·第五十一章</h4>
<p>道生之，德畜之，物形之，势成之。是以万物莫不尊道而贵德。道之尊，德之贵，夫莫之命而常自然。故道生之，德畜之；长之育之，亭之毒之，养之覆之。生而不有，为而不恃，长而不宰。是谓玄德。</p>
<h4 id="老子德经第五十二章">老子·德经·第五十二章</h4>
<p>天下有始，以为天下母。</p>
<p>既得其母，以知其子；既知其子，复守其母，没身不殆。</p>
<p>塞其兑，闭其门，终身不勤。</p>
<p>开其兑，济其事，终身不救。</p>
<p>见小曰明，守柔曰强。</p>
<p>用其光，复归其明，无遗身殃；是为袭常。</p>
<h4 id="老子德经第五十三章">老子·德经·第五十三章</h4>
<p>使我介然有知，行於大道，唯施是畏。</p>
<p>大道甚夷，而人好径。</p>
<p>朝甚除，田甚芜，仓甚虚；</p>
<p>服文采，带利剑，厌饮食，财货有餘；</p>
<p>是谓盗夸。非道也哉！</p>
<h4 id="老子德经第五十四章">老子·德经·第五十四章</h4>
<p>善建者不拔，善抱者不脱，子孙以祭祀不辍。修之于身，其德乃真；修之于家，其德乃余；修之于乡，其德乃长；修之于邦，其德乃丰；修之于天下，其德乃普。故以身观身，以家观家，以乡观乡，以邦观邦，以天下观天下。吾何以知天下之然哉？以此。</p>
<h4 id="老子德经第五十五章">老子·德经·第五十五章</h4>
<p>含德之厚，比于赤子。</p>
<p>蜂虿虺蛇不螫，攫鸟猛兽不搏。</p>
<p>骨弱筋柔而握固，未知牝牡之合而朘作，精之至也。</p>
<p>终日号而不嗄，和之至也。</p>
<p>知和曰常，知常曰明，益生曰祥，心使气曰强。</p>
<p>物壮则老，谓之不道，不道早已。</p>
<h4 id="老子德经第五十六章">老子·德经·第五十六章</h4>
<p>知者不言，言者不知。塞其兑，闭其门；挫其锐，解其纷；和其光，同其尘，是谓玄同。故不可得而亲，不可得而疏；不可得而利，不可得而害；不可得而贵，不可得而贱；故为天下贵。</p>
<h4 id="老子德经第五十七章">老子·德经·第五十七章</h4>
<p>以正治国，以奇用兵，以无事取天下。</p>
<p>吾何以知其然哉？以此：</p>
<p>天下多忌讳，而民弥贫；</p>
<p>民多利器，国家滋昏；</p>
<p>人多伎巧，奇物滋起；</p>
<p>法令滋彰，盗贼多有。</p>
<p>故圣人云：“我无为，而民自化；我好静，而民自正；我无事，而民自富；我无欲，而民自朴。”</p>
<p>这个，要有先决条件，就是良好的社会制度，自然规则，对社会是否有支撑？这是一个可以思考的问题。</p>
<h4 id="老子德经第五十八章">老子·德经·第五十八章</h4>
<p>其政闷闷，其民淳淳；其政察察，其民缺缺。祸兮福所倚；福兮祸所伏。孰知其极？其无正邪？正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。</p>
<h4 id="老子德经第五十九章">老子·德经·第五十九章</h4>
<p>治人事天，莫若啬。</p>
<p>夫为啬，是谓早服；</p>
<p>早服谓之重积德；</p>
<p>重积德则无不克；</p>
<p>无不克则莫知其极；</p>
<p>莫知其极，可以有国；</p>
<p>有国之母，可以长久；</p>
<p>是谓深根固柢，长生久视之道。</p>
<h4 id="老子德经第六十章">老子·德经·第六十章</h4>
<p>治大国，若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。</p>
<h4 id="老子德经第六十一章">老子·德经·第六十一章</h4>
<p>大邦者下流，天下之牝，天下之交也。</p>
<p>牝常以静胜牡，以静为下。</p>
<p>故大邦以下小邦，则取小邦；小邦以下大邦，则取大邦。</p>
<p>故或下以取，或下而取。</p>
<p>大邦不过欲兼畜人，小邦不过欲入事人。</p>
<p>夫两者各得所欲，大者宜为下。</p>
<h4 id="老子德经第六十二章">老子·德经·第六十二章</h4>
<p><strong>道者万物之奥。善人之宝，不善人之所保。</strong></p>
<p><strong>美言可以市尊，美行可以加人。</strong>人之不善，何弃之有？</p>
<p>故立天子，置三公，虽有拱璧以先驷马，不如坐进此道。</p>
<p>古之所以贵此道者何？不曰：求以得，有罪以免邪？</p>
<p>故为天下贵。</p>
<h4 id="老子德经第六十三章">老子·德经·第六十三章</h4>
<p>为无为，事无事，味无味。</p>
<p>大小多少。报怨以德。</p>
<p>图难于其易，为大于其细；天下难事，必作于易；天下大事，必作于细。</p>
<p>是以圣人终不为大，故能成其大。</p>
<p>夫轻诺必寡信，多易必多难。是以圣人犹难之，故终无难矣。</p>
<h4 id="老子德经第六十四章">老子·德经·第六十四章</h4>
<p>其安易持，其未兆易谋；其脆易泮，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。是以圣人无为，故无败，无执故无失。民之从事，常于几成而败之。慎终如始，则无败事。是以圣人欲不欲，不贵难得之货，学不学，复众人之所过，以辅万物之自然而不敢为。</p>
<h4 id="老子德经第六十五章">老子·德经·第六十五章</h4>
<p>古之善为道者，非以明民，将以愚之。</p>
<p>民之难治，以其智多。故以智治国，国之贼；不以智治国，国之福。</p>
<p>知此两者亦稽式。常知稽式，是谓“玄德”。</p>
<p>“玄德”深矣，远矣，与物反矣，然后乃至大顺。</p>
<h4 id="老子德经第六十六章">老子·德经·第六十六章</h4>
<p>江海之所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。</p>
<h4 id="老子德经第六十七章">老子·德经·第六十七章</h4>
<p>天下皆谓我道大，似不肖。夫唯大，故似不肖。若肖，久矣其细也夫！我有三宝，持而保之。一曰慈，二曰俭，三曰不敢为天下先。慈故能勇；俭故能广；不敢为天下先，故能成器长。今舍慈且勇；舍俭且广；舍后且先；死矣！夫慈以战则胜，以守则固。天将救之，以慈卫之。</p>
<h4 id="老子德经第六十八章">老子·德经·第六十八章</h4>
<p>善为士者，不武；善战者，不怒；善胜敌者，不与；善用人者，为之下。是谓不争之德，是谓用人之力，是谓配天古之极。</p>
<h4 id="老子德经第六十九章">老子·德经·第六十九章</h4>
<p>用兵有言：“吾不敢为主，而为客；不敢进寸，而退尺。”是谓行无行；攘无臂；执无兵；扔无敌。</p>
<p>祸莫大于轻敌，轻敌几丧吾宝。</p>
<p>故抗兵相若，哀者胜矣。(扔无敌 帛书版作：乃无敌)</p>
<h4 id="老子德经第七十章">老子·德经·第七十章</h4>
<p>吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵。是以圣人被褐而怀玉。</p>
<h4 id="老子德经第七十一章">老子·德经·第七十一章</h4>
<p>知不知，尚矣；不知知，病也。圣人不病，以其病病。夫唯病病，是以不病。</p>
<h4 id="老子德经第七十二章">老子·德经·第七十二章</h4>
<p>民不畏威，则大威至。</p>
<p>无狎其所居，无厌其所生。夫唯不厌，是以不厌。</p>
<p>是以圣人自知不自见；自爱不自贵。故去彼取此。</p>
<h4 id="老子德经第七十三章">老子·德经·第七十三章</h4>
<p>勇于敢则杀，勇于不敢则活。此两者，或利或害。天之所恶，孰知其故？天之道，不争而善胜，不言而善应，不召而自来，繟然而善谋。天网恢恢，疏而不失。</p>
<h4 id="老子德经第七十四章">老子·德经·第七十四章</h4>
<p>民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。夫代司杀者杀，是谓代大匠斲。夫代大匠斲者，希有不伤其手矣。</p>
<h4 id="老子德经第七十五章">老子·德经·第七十五章</h4>
<p>民之饥，以其上食税之多，是以饥。民之难治，以其上之有为，是以难治。民之轻死，以其上求生之厚，是以轻死。夫唯无以生为者，是贤於贵生。</p>
<h4 id="老子德经第七十六章">老子·德经·第七十六章</h4>
<p>人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大处下，柔弱处上。</p>
<h4 id="老子德经第七十七章">老子·德经·第七十七章</h4>
<p>天之道，其犹张弓欤？高者抑之，下者举之；有余者损之，不足者补之。天之道，损有余而补不足。人之道，则不然，损不足以奉有余。孰能有余以奉天下，唯有道者。是以圣人为而不恃，功成而不处，其不欲见贤邪。</p>
<h4 id="老子德经第七十八章">老子·德经·第七十八章</h4>
<p>天下莫柔弱於水，而攻坚强者莫之能胜，以其无以易之。弱之胜强，柔之胜刚，天下莫不知，莫能行。是以圣人云：「受国之垢，是谓社稷主；受国不祥，是为天下王。」正言若反。</p>
<h4 id="老子德经第七十九章">老子·德经·第七十九章</h4>
<p>和大怨，必有余怨，报怨以德，安可以为善？是以圣人执左契，不责于人。故有德司契，无德司彻。天道无亲，常与善人。</p>
<h4 id="老子德经第八十章">老子·德经·第八十章</h4>
<p>小国寡民。使有什伯之器而不用；使民重死而不远徙；虽有舟舆，无所乘之；虽有甲兵，无所陈之。使人复结绳而用之。甘其食，美其服，安其居，乐其俗，邻国相望，鸡犬之声相闻，民至老死不相往来。</p>
<h4 id="老子德经第八十一章">老子·德经·第八十一章</h4>
<p>信言不美，美言不信。善者不辩，辩者不善。知者不博，博者不知。圣人不积，既以为人，己愈有，既以与人，己愈多。天之道，利而不害；圣人之道，为而不争。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
