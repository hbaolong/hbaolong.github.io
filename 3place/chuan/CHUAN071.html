<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书071-2025年07月13日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书071-2025年07月13日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷十">礼记章句卷十</h4>
<p>礼器</p>
<p>形而上者道也，礼之本也。形而下者器也，道之撰也。礼所为即事物而著其典，则以各适其用也。此篇详论礼制之品节尽人情而合天理者，一因于道之固然而非故为之损益，与《礼运》一篇相为表里，盖一家之言也。运之者体也，而运行焉；成乎器者用也，而要以用其体。张子曰：“礼器者藏诸身，用无不利，修性而非小成者与！”其说是已。凡二十六章。</p>
<p>礼器，是故大备。大备，盛德也。</p>
<p>器有大有小，有精有粗，有厚有薄，有贵有贱，各顺其则，以成万物之能而利生人之用，故合以成章而大备焉。其所以能备众善，而大小相容、精粗相益、厚薄相资、贵贱相治而不相悖害者，皆原于德之盛也。</p>
<p>右第一章。此章总言礼器之所自备而本之以德，盖一篇之纲领也。</p>
<p>礼释回增美质句，措则正，施则行。</p>
<p>“释”，除也。“回”，邪也。“增”，长也。“质”，才也。“措”，置也；言置身也。“施”，加于物也。礼原天理之至正者为喜乐之节，所以闲邪而增长其才之善者，以之立身而应物，无不得也。</p>
<p>其在人也，如竹箭之有筠也，如松柏之有心也。二者居天下之大端矣，故贯四时而不改柯易叶。筠，于贫反。</p>
<p>“箭”，篠也。“筠”，竹箭外青皮。“贯”，彻也。“柯”，枝也。“改柯”者，椿樗之属。“易叶”者，枫橡之属。天下之物莫不有自然之秩序以成材而利用，天之礼也。天以是生人而命之为性，则礼在性中而生乎人之心矣。竹箭有筠，是以内固；松柏有心，是以外荣。内外交养之道，天之所以化育万物，人之所以修德凝道，皆此而已矣。礼行乎表，而威仪即以定命；礼谨于内，而庄敬成乎节文。畅于四肢，发于事业，历乎变而不失，则惟礼以为之干也。</p>
<p>故君子有礼则外谐而内无怨，故物无不怀仁，鬼神飨德。谐，户皆反。</p>
<p>“有”者，有诸己也。“谐”，宜也。“怨”，悔也。外谐则发诸言动者皆顺，内无怨悔，则喜怒哀乐各协其心之安。内外交养之道得，以治人事神无不佑助矣。</p>
<p>右第二章。此章承上章而言天理之节文察乎人之身心，惟君体之以为德，斯亦备乎礼器也。</p>
<p>先王之立礼也，有本有文。</p>
<p>“立”，犹制也。本藏于中，文著于事，凡文皆有本，而载本以成乎文也。</p>
<p>忠信，礼之本也；义理，礼之文也。无本不立，无文不行。</p>
<p>本心固有曰“忠”，用情不疑曰“信”，处事得宜曰“义”，因物不逆曰“理”。固有其情而无所疑，则发之于外，事皆得宜而物理顺矣。非己所固有而不信于心，则虽外托义理，而持之也不固。既固有而信诸心矣，苟不度事物之当然，使内外合符而不爽，则亦不足以达其忠信也。文皆载本而本必尽文，故礼器由是大备，盖亦上章内外交善之意。</p>
<p>右第三章。此二章承第一章而言君子秉礼以修己，先王制礼以治人，皆原本于内外交尽之盛德而器非虚设。自下章以后二十章，乃详著其节目，以终第一章“大备”之义。</p>
<p>礼也者，合于天时，设于地财，顺于鬼神，合于人心，理万物者也。是故天时有生也，地理有宜也，人官有能也，物曲有利也。</p>
<p>“设”，处置也。“官”，耳目口体之司也。“曲”，得天理之一曲以成其材也。顺天之生，协地之宜，尽人之能，用物之利，不吝其所得为，不强其所不能，以体义理而达忠信，则幽可顺于鬼神，明可合于人心矣。此礼器之所由备也。</p>
<p>故天不生，地不养，君子不以为礼，鬼神弗飨也。</p>
<p>天施阳精故曰“生”，地笃阴滋故曰“养”。非时而生，阴阳之变，非天德也。不于其地而长，人为所强，非地道也。非君子之所用，亦知鬼神之不飨矣。“鬼神”者，天地之贞气，君子以天地之贞为正也。此下三节，错举礼之恒制以申明上文之意，言虽未备，而凡礼之斟酌于天地民物之宜者，皆可类推矣。</p>
<p>居山以鱼鳖为礼，居泽以鹿豕为礼，君子谓之不知礼。</p>
<p>“为礼”，相赠遗也。财不设以其地，则虽己所见异，而非畜之于其诚。义理之差，忠信之薄也。因是而推之，合于天道者斯合于人心，无二致矣。</p>
<p>故必举其定国之数以为礼之大经，礼之大伦以地广狭，礼之薄厚与年之上下。是故年虽大杀，众不匡惧，则上之制礼也节矣。杀，色戒反。匡，邱反。</p>
<p>“定国”，谓因提封之大小、酌年岁之凶丰以为中也。“礼”，谓丧、祭、宾、军之纪。“伦”，常也。“杀”，减也；谓岁凶所入减也。“匡”，与“恇”同，忧而扰也。礼有制，用有恒，人心素定而不足为忧，则虽有所减损也而终不废；盖顺天地民物之数以为大常，义理得而忠信不匮也。</p>
<p>右第四章。</p>
<p>礼：时为大，顺次之，体次之，宜次之，称次之。</p>
<p>“礼”，谓制礼之道。“时”，乘天之时也。“顺”，因天之经也。“体”，以心体而知之也。“宜”，缘情事之必然而起义也。“称”，量其所可为与其所得为也。“时”者，创非常之原，故尤为重大。“称”，因乎在己之分，审量易知，故最为次。然五者因事各当，皆求其称，亦非有先后缓急之差也。</p>
<p>尧授舜，舜授禹，汤放桀，武王伐纣，时也。</p>
<p>理势之自然，各适其时而已。故先王制礼，因革、损益，应天以顺人而无所让也。</p>
<p>《诗》云：“匪革其犹，聿追来孝。”</p>
<p>“革”，改也。“犹”，谋也。“聿”，语助词。“追”，追成先人之志也。“来孝”，贻来人以孝道也。引《诗》以证乘时而大有为者，非以私意故为改革之谋，乃以自尽其道也。</p>
<p>天地之祭，宗庙之事，父子之道，君臣之义，伦也。</p>
<p>幽则有天地宗庙，明则有父子君臣，尊亲之不容已，皆顺天经以立人之大伦而为礼之大纲也。</p>
<p>社稷山川之事，鬼神之祭，体也。</p>
<p>“鬼”，人鬼，古帝先贤之类。“神”，星辰风雨之类。天神地祇固无形体，人鬼亦已无体，而因人心以体之，则有其举之而不可废，所谓“幽明一理”也。</p>
<p>丧祭之用，宾客之交，义也。</p>
<p>有其事则必有其情，有其情则必尽其事，心以之惬而事以之成也。</p>
<p>羔豚而祭，百官皆足，大牢而祭，不必有余，此之谓称也。大，他盖反。</p>
<p>“羔豚”，少牢。“百官”，助祭之有司。足而无余者，人各有俎，而骨体肤肉因牲之大小为丰杀，此谓称其财力之可为以酌其丰俭也。</p>
<p>诸侯以龟为宝，以圭为瑞。家不宝龟，不藏圭，不台门，言有称也。</p>
<p>“圭”，命圭。“瑞”，信也。“台门”，筑土为台，作门其上也。此谓称其分之得为以立制度也。酌于五者以制礼，则义理各得而礼器大备矣。</p>
<p>右第五章。此章立义有五，而及其行之适乎事理之用，则皆称而已矣。</p>
<p>礼有以多为贵者。天子七庙，诸侯五，大夫三，士一。天子之豆二十有六，诸公十有六，诸侯十有二，上大夫八，下大夫六；诸侯七介、七牢；大夫五介、五牢；天子之席五重，诸侯之席三重，大夫再重；天子崩，七月而葬，五重八翣，诸候五月而葬，三重六翣，大夫三月而葬，再重四翣。此以多为贵也。后三“有”字，于救反。重，直龙反。</p>
<p>“庙”，中、下士也。适士二庙，举一庙而言者，取“降杀以两”之义也。“豆”，正羞之豆。天子朔食，诸侯大夫觐聘而受食，设之酱东者也。豆之多寡，俎、笾视之。介、牢之数，诸侯朝于天子及自相朝迎饩之礼也。公九介、九牢，子男五介、五牢，公之大夫七介、七牢，子男之大夫三介、三牢。此言“七”、言“五”者，侯伯君臣之礼举其中以概上下也。“席五重”，六席；“三重”，四席；“再重”，三席。天子莞筵、缫席、次席各二，诸侯蒲筵、莞席各二，大夫蒲筵一、莞席二。葬之重者，谓抗木与茵也。抗木在椁上，茵在棺下。凡抗木横三缩二，加抗席三，为一倍设之为“重”。“茵”，以浅缁布为褥充以茅莠草，亦缩二横三，为一倍为“重”也。“翣”，画黼黻云气，大夫无黼。</p>
<p>有以少为贵者。天子无介，祭天特牲；天子适诸侯，诸侯膳以犊；诸侯相朝，灌用郁鬯，无笾豆之荐。大夫聘，礼以脯醢。天子一食，诸侯再，大夫士三，食力无数。大路繁缨一就，次路繁缨七就。圭璋特，琥璜爵。鬼神之祭单席。诸侯视朝，大夫特，士旅之。此以少为贵也。朝，直遥反。繁，薄官反。</p>
<p>天子有天下，无适而为宾，故适侯国不用介。“特牲”，特牛，无羊豕。“膳”之为言善也，致善馔以养也。“以犊”，不备牢也。献用郁鬯曰“灌”。“郁鬯”者，以郁人所贡香草一千二百叶以为筑，酿秬黍为酒也。诸侯相朝享毕，酌以礼宾，大夫聘享毕，则以醴礼之，有笾豆脯醢。“食”，犹飧也。“一食”“再食”“三食”，谓食毕加饭而告饱也。凡天子十五饭，诸侯十三饭，大夫十一饭，饭毕更侑之食为加饭。“食力”，食而劳力，谓农工也。“无数”，以饱为度也。“大路”，木路；殷祭天之车。“繁”，与“鞶”同，马大带。“缨”，鞅也；在马膺前，皆以采罽为之。“就”，匝也。五色为一匝，“一就”者，其文疏。旧说以此为殷礼，周则祭天驾玉路，十有二就也。“次路”，殷之第三路，革路也。“七就”，文细缛也。《郊特牲》言“五就”，此云“七就”，未知孰是。“圭”，聘圭。半圭曰“璋”，聘夫人者。特达，不以币将之也。“琥”，刻玉为虎形。“璜”，如半环。“爵”，谓诸侯相飨以侑爵也。公、侯以琥，伯、子、男以璜，以玉侑爵，则必币将之矣。“单席”，不重也。“特”，各揖之。“旅”，犹众也。上士、中士、下士各以类而合揖之。</p>
<p>有以大为贵者。宫室之量，器皿之度，棺椁之厚，丘封之大。此以大为贵也。</p>
<p>谓天子、诸侯、大夫、士之差也。“量”者，广狭之制。“器”，尊彝之属。“皿”，盘盂之属。“棺椁之厚”者，天子之棺四重，其外棺与椁必大矣。棺椁大则坎广轮大，其上邱封亦必大矣。</p>
<p>有以小为贵者。宗庙之祭，贵者献以爵，贱者献以散；尊者举觯，卑者举角；五献之尊，门外缶，门内壶，君尊瓦甒。此以小为贵也。</p>
<p>献尸为贵，献宾长兄弟祝佐食为贱。“举”，举酬也。“尊”者，宾长长兄弟。“卑”者，众有司。“爵”容一升，“散”五升，“觯”三升，“角”四升。“五献”，子、男相飨之礼，举子、男以上统公侯也。“壶”容一石。“瓦甒”，所谓瓦大也，容五斗。“缶”，未闻，当倍壶，容二石也。“君尊”，两君所酌之尊。“门内”，酌诸臣之尊；“门外”，酌士旅食者。</p>
<p>有以高为贵者。天子之堂九尺，诸侯七尺，大夫五尺，士三尺；天子诸侯台门。此以高为贵也。</p>
<p>“堂”，屋下基也。“门”，大门。大夫、士不台门，门与庭齐，就地立之，升降不以阶。</p>
<p>有以下为贵者。至敬不坛，扫地而祭；天子、诸侯之尊废禁，大夫士棜禁。此以下为贵也。</p>
<p>“至敬”，谓郊祭。筑土曰“坛”。“扫”，除也。“废”，去也。“禁”，承尊架也。人君之尊，或用舟，或用丰，皆如盘就地措之，不用禁。“禁”之为言戒也，君尊，不敢施戒焉。“棜”，斯禁也。长四尺，广二尺四寸，深五寸，中凿孔以受尊。禁则更加以三寸之足焉。</p>
<p>礼有以文为贵者。天子龙衮，诸侯黼，大夫黻，士玄衣裳；天子之冕朱绿藻，十有二旒；诸侯九，上大夫七，下大夫五，士三。此以文为贵也。有，于救反。</p>
<p>此记服冕之制与《周礼》不同。旧说以为夏、殷之制也。龙衮九章，黼二章，黻一章。冕及爵弁服皆上玄下，独于士言“玄衣裳”者，弁服无绣绘，但著其色也。“藻”，与“缫”同，以采丝为绳，垂于冕延之下，以贯玉也。凡玉之数如其缫，“十二旒”用玉二百八十八，“九旒”用玉百六十二，“五旒”用玉五十，“三旒”用玉惟一十八耳。</p>
<p>有以素为贵者。至敬无文，父党无容，大圭不琢，大羹不和，大路素而越席，牺尊疏布鼏，椫杓。此以素为贵也。琢，读如“篆”，直兖反。“大羹”之“大”，他盖反。和，胡卧反。越，户括反。牺，苏禾反。，知演反。杓，是约反。</p>
<p>“至敬”，谓事父也；问安视膳，慊心而止，不为文也。“父党”，诸父行也。“无容”者，授受进退惟命之从，不为谦抑也。“大圭”，天子所搢圭。“琢”，与“篆”同，刻为文也。“大羹”，肉汁。“和”，加盐梅也。“大路”，殷路。“素”，不用金玉之饰。“越席”，蒲席，覆车笭者。“牺尊”，饰以翡翠，象凤羽婆娑然，天子禘祭，朝践以盛醴齐者。“疏布”，布若大功服。“鼏”，覆尊巾也。“椫”，木名，今谓之黄杨。“杓”，酒以酌者，以白理之木为杓，不加饰也。</p>
<p>孔子曰：“礼不可不省也，礼不同，不丰不杀。”此之谓也。盖言称也。杀，色戒反。称，尺证反。下同。</p>
<p>“省”，察也；谓察其同异之所以然也。“不丰”，言以约为贵者，不可得而丰。“不杀”，言以备为贵者，不可得而杀也。记者引夫子之言，以证上文多寡、大小、高下、文素之各有尚，非故为丰杀，皆求其称而已也。</p>
<p>礼之以多为贵者，以其外心者也。德发扬诩万物，大理物博，如此则得不以多为贵乎？故君子乐其发也。乐，鱼教反。</p>
<p>“以”，用也。“外心”，谓游心观物，以极德之著也。“扬”，兴也。“诩”，动也。“大理”，条理之大也。“物博”，备物也。“乐”，乐而欲之也。“发”者，备盛德之形容也。盖天下之物与君子之德，其理一也。德之盛者，发见于物而物皆其德之象，诚外其心以观其发，凡万物之所自扬诩，条理不昧，极乎博大者，无非至仁大义之所显，则备其德者用其物，不可得而杀也。君子于德之发而见百昌众美之荣，皆以劝成吾德之盛，斯乐用之而不厌矣。</p>
<p>礼之以少为贵者，以其内心者也。德产之致也精微，观天下之物无可以称其德者，如此则得不以少为贵乎？是故君子慎其独也。致，直利反。</p>
<p>“内心”，谓潜心内观，以体德之所自凝与物之所自生也。“产”，生之始也。“慎”，谨持之也。“独”者，人所不得而见闻而心自喻者也。天下之生莫非德之所产，而德之产物自无而有，其用之密致精粹希微不可以形象求，故德之至者，天下之物已成乎形者，皆不足以象之。诚内其心以观其所藏，则固不待物以增美，反其始以居其约，不可得而丰也。君子于独知之地，自喻夫洗心藏密之妙，慎以持之，而不逐于形器之粗矣。此二节承上文而推言制礼之精意，体义理于心以求其宜称，而根心以无疑于理之固然，则忠信之德即此而存矣。非忠信之至，不足以审义理之变通，所谓“无本不立”也。</p>
<p>古之圣人，内之为尊，外之为乐，少之为贵，多之为美。是故先王之制礼也，不可多也，不可寡也，惟其称也。乐，卢各反。</p>
<p>“内”，内心。“外”，外心也。内其心以反物之本始，则取其精微，舍其粗大，不于物求称而德尊矣。外其心以知天下之物皆可为德之象，则道之大用宣著盛大者皆有以极之，而志意欣畅以不穷矣。德尊则物诎其贵，心乐则物见其美，多寡之间，皆以称德，而礼之品节备矣。“多”，兼大、高、文而言。“少”，兼小、下、素而言。</p>
<p>右第六章。此章承上章言称之义而详绎之，以反求之于君子德性问学之际。盖天德王道初无二理，而异端以礼为忠信之薄者，其浅鄙而不足道，不待辨而明矣。</p>
<p>是故君子大牢而祭谓之礼，匹士大牢而祭谓之攘。大，他盖反。</p>
<p>“君子”，大夫以上。天子之大夫祭以大牢。“匹士”，无采邑不得有家者之称。“攘”，窃也。物同而用之者异，得失判然矣。</p>
<p>管仲镂簋，朱纮，山节藻棁，君子以为滥矣。晏平仲祀其先人，豚肩不掩豆，浣衣濯冠以朝，君子以为隘矣。朝，直遥反。</p>
<p>“镂”，谓刻而嵌之也。天子嵌以玉，诸侯嵌以象，大夫之簋刻为龟甲文耳。“纮”，系冕组也；上属于笄，下周于项，垂其余为缨；天子朱，大夫缁。“滥”，放溢也。“掩”，覆也。豚盛以俎，而言“不掩豆”者，甚言其小也。大夫少牢而用特豚，又羸小已甚。“隘”，谓窒礼不行也。</p>
<p>是故君子之行礼也，不可不慎也，众之纪也，纪散而众乱。</p>
<p>“纪”，织者丝缕之数也。“慎”，则辨于多寡之数而无不称矣。纪散，则上下无定，无以相统，乱之道也。</p>
<p>孔子曰：“我战则克，祭则受福。”盖得其道矣。</p>
<p>慎以求称，则理得而事序；故御众若寡，而治幽若明也。</p>
<p>右第七章。此章就名分之别以言称而原本之于慎，以终上章不可不省之意。盖滥而攘者固为侈肆不谨之大，隘而失礼者任其私意而不求尽乎义理之当然，则亦不知慎也。</p>
<p>君子曰：“祭祀不祈，不麾蚤，不乐葆大，不善嘉事，牲不及肥大，荐不美多品。”乐，鱼教反。善，时战反。</p>
<p>“祈”，求福也。《周礼》有六祈，然祈而祭，非祭而祈也；常祭自尽而已，不以利交鬼神也。“麾”，快也。“蚤”，速也。事有常期，不欲速办也。“葆”，丰也。器币各有度数，不忻丰大也。二者以恒事鬼神而不逞其意欲也。“嘉事”，冠、昏也；冠、昏告奠而已，不因之而祭，不敢以己之嘉事而善鬼神也。“及”，极也。“荐”，豆笾之实，牲荐皆有常制，不敢侈美，事神以诚，不以口腹之奉为敬也。</p>
<p>右第八章。此章言尽诚以事神，称其诚而止，不溢乎其外也。</p>
<p>孔子曰：“臧文仲安知礼？夏父弗綦逆祀而弗止也。燔柴于奥。夫奥者，老妇之祭也，盛于盆，尊于瓶。”父，方矩反。綦，《春秋传》作“忌”，渠记反。奥，本“爨”字之误，七乱反。夫，防无反。盛，是征反。</p>
<p>臧文仲，鲁大夫，名辰，时人称其知礼，故夫子辨其不然，而举二事以证之。夏父弗綦，鲁宗人典礼者。“逆祀”者，僖公虽闵公之兄，而尝臣事闵公，弗忌以文公为僖公之子，尊僖公加于闵上以媚文公，辰方当国而听之也。“爨”，饔爨、爨，礼祭而尸卒食则祀之，以报火德。“老”，家臣为饔人者。“妇”，宗妇，主妇之娣姒及从子妻也，使主其祭，主人主妇不与焉。盛肉于盆，实酒于瓶，不用尊俎，其事亵矣，辰躬祭之而又燔柴拟于天神。二者昧于尊卑贵贱之等而不求其称，虽进退仪文之可观，恶足以为知礼乎！</p>
<p>右第九章。</p>
<p>礼也者，犹体也。体不备，君子谓之不成人。设之不当，犹不备也。当，丁浪反。</p>
<p>性以礼为体，生以形为体，有定体而用无不宜，其理一也。耳目官骸必备而各有常位，仪文度数必备而各有常制，体失其所，则形不成而君子矜之，礼不成而君子恶之。备而皆当，惟其称也。</p>
<p>礼有大有小，有显有微。大者不可损，小者不可益；显者不可掩，微者不可大也。</p>
<p>“大”，备体而丰也。“小”，具体而俭也。“显”，立体昭著而人可共由也。“微”，托体隐深，君子喻之而众人不能知也。“不可大”，谓不可张大之以示人也。</p>
<p>故《经礼》三百，《曲礼》三千，其致一也，未有入室而不由户者。</p>
<p>《经礼》《周礼》三百六十，言三百者，概举之也。《曲礼》，吉、凶、军、宾嘉之《仪礼》，今其存者十七篇而已。一节为一曲，约有三千焉。“一”者，称之谓，称则诚也。大小显微，各如其体，以尽天理民义之实然，致则一也，犹之入是室则必由是户，室异则户异，然其为必由则一也。</p>
<p>君子之于礼也，有所竭情尽慎，致其敬而诚若，有美而文而诚若。</p>
<p>“诚若”者，状其甚诚之辞。情竭于心，慎尽于事，以致其敬，备于内也。美而可欲，文而可观，备于外也。皆因理之实有而称之也。</p>
<p>君子之于礼也，有直而行也。</p>
<p>哀敬之至，不为仪文。</p>
<p>有曲而杀也。杀，色戒反。</p>
<p>哀而不伤，敬而不谄，以委曲中道为等杀也。</p>
<p>有经而等也。</p>
<p>贵无所伸，贱无所诎，常无所增，变无所减，为不易之常道。</p>
<p>有顺而讨也。</p>
<p>“讨”，求也。降杀之节，顺其贵贱亲疏而求得其度数。</p>
<p>有而播也。</p>
<p>“”，谓割分之也。“播”，散也。分孝慈惠敬以逮下，所谓“礼行于上，泽流于下”也。</p>
<p>有推而进也。</p>
<p>义有可尊，情有可亲，则引而进之加厚也。</p>
<p>有放而文也。放，如字。</p>
<p>极天下之美，适足以称其情理，故大著其文也。</p>
<p>有放而不致也。放，分两反。</p>
<p>事相仿而不尽相若则降杀之，顺而讨者减其礼，放而不致者如其礼而减其事。</p>
<p>有顺而摭也。</p>
<p>“摭”，拾也。等杀悬殊无嫌，则可拾上之礼以行也。九者各以行乎天理之自然而曲尽其宜，斯以大备而咸当也。</p>
<p>右第十章。此章言称之为道而皆以求尽乎其诚。诚者，实理也。体以是立，用以是当，忠信之原，而义理之所自出也。</p>
<p>三代之礼一也，民共由之，或素或青，夏造殷因。造，才到反。</p>
<p>三代之王者，率乎人心之实然，求其宜称以制为典礼，虽有损益，其致一尔，非出于三代之私意以为沿革，故天下乐用而不违。素可以为青，其质一也。“因”者，不离乎造者之质也。</p>
<p>夏立尸而卒祭，殷坐尸，周坐尸，诏侑武方，其礼亦然，其道一也。“夏立尸”二句，旧在“其道一也”之下，盖错简，今定之。卒，子律反。武，本“无”字之误，武夫反。</p>
<p>“诏”，祝相礼也。“侑”，佐食劝餐也。“无方”，无所不诏侑也。夏以人道事尸，故终祭而尸皆立，尸虽为神象，不敢以尊自居也。殷周则皆坐矣，以神事之也。坐立虽异，而诏侑之礼，三代胥然，其尽道以敬尸一也。举此以见三代之礼，虽异而同，所言事尸之道，虽礼之一端，而其他可以类推矣。</p>
<p>周旅酬六尸，曾子曰：“周礼其犹醵与！”与，以诸反。</p>
<p>此周祫祭之礼也。太祖与三昭三穆，凡七尸，言“六尸”者，后稷尸发爵，不受酬也。“醵”，合钱饮酒也。事尸之礼，有献而无酬，六尸各为昭穆，父子之道而更相为酬，故曾子讥之，以为如庶人之合钱饮酒，无尊卑之别。此言周礼之变不因乎殷而礼失，不如殷之因夏，虽坐立异而道无疵也。</p>
<p>右第十一章。</p>
<p>君子曰：“礼之近人情者，非其至者也。”</p>
<p>“情”，欲也。尊亲之至，不敢导欲以事之，故尽道以将敬，而不苟近其情以为悦也。</p>
<p>郊血，大飨腥，三献，一献孰。</p>
<p>“大飨”，祫祭。“三献”，社稷五祀之祭。“一献”，群小祀也。“血”，杀而即荐血也。“腥”，生肉也。“”，初熟肉，渍于汤以献也。“孰”，切而盛于俎也。荐血而后荐腥、、孰，荐腥则不荐血，以次省也。孰而后可食，人之情也。至敬必以荐血始，礼繁而不以给欲者为尚也。举祭荐之一端，以明凡礼之称者称其道之当尽，非徒以称人情之所便利者也。</p>
<p>右第十二章。</p>
<p>是故君子之于礼也，非作而致其情也，此有由始也。</p>
<p>“作”，起也。“始”，先也。谓非因意之偶动遂迫起而致之，必先预畜其敬而后将之也。</p>
<p>是故七介以相见也，不然则已悫。三辞三让而至，不然则已蹙。见，贤遍反。</p>
<p>“七介”，侯、伯相朝之礼，公九介，子、男五介，此举中言之也。“三辞”者，宾初至大门交摈陈辞。“三让”，大门、庙门及阶，每让先入也。“悫”，愿也。“蹙”，迫也。不愿不迫，舒徐以养其敬之豫也。</p>
<p>故鲁人将有事于上帝，必先有事于宫。晋人将有事于河，必先有事于恶池。齐人将有事于泰山，必先有事于配林。恶池，与“滹沱”通，上荒乌反，下徒河反。</p>
<p>“有事”，祭也。“上帝”，郊祀。宫，鲁君之宫，宗庙在焉，将郊则先修时祭也。汉人以宫为学宫者误。河在晋东南境。泰山在齐西，诸侯祭其境内山川。恶池水出山西雁门，晋之小川。配林，齐之小山也。礼行自亲及尊，自小及大，以次举行，非一旦作而致其情也。</p>
<p>三月系，七日戒，三日宿，慎之至也。故礼有摈诏，乐有相步，温之至也。系，古诣反。相，息亮反。</p>
<p>“系”，养牲于牢也。“三月系”者，郊庙之牲也。“戒”，散齐之誓戒。“宿”，致齐而合宿也。“礼”，通宾祭而言。“摈诏”，摈者诏也。“相”，拊也；以韦为之，充之以穅，所以为音之节。“步”，缀兆，所以为舞之节，皆使不陵遽也。“温”，和缓也。慎以先之，温以行之，敬和之节，从容详缓，乃可以交于神人，而不乘介然之情急用之也。</p>
<p>右第十三章。</p>
<p>礼也者，反本修古，不忘其初者也。</p>
<p>“本”，质也。“古”，事所自始，皆礼之“初”也。极乎器之大备，皆以求称乎此，未有忘之者也。</p>
<p>故凶事不诏，朝事以乐。朝，如字。</p>
<p>“不诏”，无摈也。因其自致之哀，不备文也。“朝事”，禘祫朝践之事，谓始祭事尸于堂也。“以乐”者，臭味未登，先以音声，荡涤发洋，降神于漠也。哀因其自然，音合于虚漠，皆以质用，所谓“反本”也。</p>
<p>醴酒之用，玄酒之尚；割刀之用，鸾刀之贵；莞簟之安而稿鞂之设。</p>
<p>以蘖酿黍一宿而成曰“醴”，大概似今之汁。“割刀”，可割之刀。“鸾刀”，刀端有铃，挥之成音以为割节。“莞”，苻也，以为筵。“簟”，篾席也。谷茎去穗曰“稿”，去实留穗曰“鞂”。宾祭用玄酒，宗庙君亲割牲用鸾刀，郊以稿鞂为神席，三者无当于用，而以古初之始制尚之为礼，所谓“修古”也。</p>
<p>是故先王之制礼也，必有主也，故可述而多学也。</p>
<p>“主”，义理之统宗也。申结上文，言先王以反本修古为礼之主，而非但随时以集事，故可行之永久，使率礼者乐称述其义而不厌也。</p>
<p>右第十四章。</p>
<p>君子曰：“无节于内者，观物弗之察矣。欲察物而不由礼，弗之得矣。”</p>
<p>“节”，喜怒哀乐自然之准也。万物之理切乎人用者，人心皆固有其则以饬吾喜怒哀乐之用，苟昧其节，则好恶偏而不足以尽物理之当然矣。节之所著则礼是已，故欲察物者必反求诸心，因其本然之节以率由乎礼，乃使物之情理毕著而惟吾之用。不然，逐物而察之，不切于吾身，而又奚以用乎？此人性之蕴与物理之宜同原而互著，礼所为率性体物而不可离也。</p>
<p>故作事不以礼，弗之敬矣；出言不以礼，弗之信矣。</p>
<p>礼出于人性自然之节，故为天下之同然。言行一依于礼，则不待求合于人情，而敬信自孚也。</p>
<p>故曰：礼也者，物之致也。</p>
<p>“物”，兼人与事而言。“致”，极也。万物之理，人心之同，皆以礼为之符合，是人己内外合一之极致也。</p>
<p>右第十五章。此章之义最为深切，学者能达其所以然，则尽性成物之理悉备于此矣。若舍是而别求观物之妙者，徒穷大而失居，鲜有不流于庄、列之说者，可不慎哉。</p>
<p>是故昔先王之制礼也，因其财物而致其义焉尔。</p>
<p>“财”，币玉之类。“物”，粢牲之类。“致”，尽也。财物皆造物之产，其义之所宜，质文多寡，惟先王能达之。精于其义而尽之，以与生物之理相称，斯大礼之制，建诸天地而不悖矣。</p>
<p>故作大事必顺天时，为朝夕必放于日月，为高必因丘陵，为下必因川泽。放，分两反。</p>
<p>“大事”，郊、社之祭也。冬至阳生而祭郊，夏至阴生而祭社，顺其时也。“为”，亦作也。“朝”，朝日。“夕”，夕月也。日出于东，月生于西，故朝日于东，夕月于西，放其方也。“为高”，祭山；“为下”，祭川。登高临深而祭之，因其体也。三者皆因其义之固然而致之，以求称尔。</p>
<p>是故天时雨泽，君子达斖斖焉。雨，王遇反。</p>
<p>“雨泽”，雨降而泽物也。“达”，通其义也。“斖斖”，生而不已之意。天以其时而雨泽，则百昌皆荣，是天施之无倦，即天理之流行也。《易》曰：“云行雨施，品物流形，乾道变化，各正性命。”无二理也。君子达于化机之不已，而知物之表里精粗皆载天之义，而即是以致之，以格鬼神，用之不穷矣。</p>
<p>是故昔先王尚有德，尊有道，任有能，举贤而置之，聚众而誓之。</p>
<p>心得义理之实曰“有德”，明于事天治人之方曰“有道”，材称其事曰“有能”，皆所谓“贤”也。“置”，用也。“誓”，戒也；谓将祭而戒之也。先王以爵禄任用贤者，及乎将祭，选其后髦，分以执事与齐戒而助祭，亦以贤才之生，皆天之以善继人斖斖不已之化，故即因其笃生者以事之。盖择于天生而用其美，以承天之祜，乃精义之极致也。</p>
<p>是故因天事天，因地事地。</p>
<p>总上文而结言之。财、时、方、体与助祭之贤才，一皆因天地之美以事天地，致其义而无不称也。下节乃推其合德之效。</p>
<p>因名山升中于天，因吉土以飨帝于郊。升中于天而凤凰降，龟龙假；飨帝于郊而风雨节，寒暑时。假，古伯反。</p>
<p>“名山”，五岳。“升”，上告也。“中”，成也。天子巡守方岳，燔柴祭天，告以诸侯之成绩。《虞书》所谓“至于岱宗柴”是已。“吉土”，蠲洁之土，谓南郊也。“帝”，亦天也。告则称天，尊之也。飨则称帝，亲之也。名山、吉土，天之灵化所昭著，故因而求之，则休征可至也。“假”，至也。</p>
<p>是故圣人南面而立而天下大治。</p>
<p>善因乎天，则无为而化成矣。</p>
<p>右第十六章。按此章所言名山升中之礼，词义简明，《尚书》《周礼》《王制》皆可证据。自司马相如倡为封禅之说，说经者遂托此以为征，怪谲荒唐，不可殚究，虽以汉光武之贤明犹受其惑。盖汉儒之驳，流于邪妄者往往如此。而郑氏妄分天帝以立之名，为耀宝魄及灵威仰之属，媟天嫚礼，具可嗤鄙。有宋诸子芟除而廓清之，功亦伟哉！</p>
<p>天道至教，圣人至德。</p>
<p>法象变化，精义昭焉，无非教也。体其法象，达其变化，则天理存于己而用之咸宜，德之至矣。</p>
<p>庙堂之上，罍尊在阼，牺尊在西；庙堂之下，县鼓在西，应鼓在东，君在阼，夫人在房；大明生于东，月生于西。此阴阳之分，夫妇之位也。牺，素何反，下同。县，胡涓反。</p>
<p>“庙堂”，庙之堂。《周礼》：牺尊、象尊皆有罍。“罍尊”当作“象尊”，字之误也。“象尊”者，夫人酌亚献之尊也。“牺尊”者，君酌酳尸之尊也。献重而酳轻，故象尊尊而在阼阶，牺尊卑而在西阶。堂上统乎神而南面，故东为左，西为右也。“县鼓”，大鼓，县于筍簴者。“应”，小鼓。堂下统乎人而北面，故西为左，东为右也。室侧堂后曰“房”，诸侯之庙有左右房，夫人所立者西房也。象献养阳，牺酳养阴，鼓县倡而应鼓和，皆有夫妇之义焉。“大明”，日也，旦出于东。“月”，朔后生明于西。阴阳之定位，法象之分，天之教也。夫妇之位，二尊之陈，二鼓之设皆因之，则圣人体天之法象以为德也。</p>
<p>君西酌牺象，夫人东酌罍尊，礼交动乎上，乐交应乎下，和之至也。</p>
<p>由阼而西，由房而东，动以相错，故谓之“交动”。县鼓、应鼓相为倡和，故谓之“交应”。“和”者，阴阳往来，变合以成化也。阴阳交动，变化之合，天之教也。礼交动，乐交应，则圣人体天之变化以为德也。此言先王之礼法天以成乎分合之节，皆载至德以与天道相称也。间尝论之，天地阴阳之撰，分合而已矣。不知其分则道无定体，不知其合则方体判立而变化不神。故君子之学，析之以极乎万殊，而经纬相参，必会通以行其典礼，知分知合，而后可穷神而知化。天之教，圣人之德，未有不妙其分合者也。自邵子为四片八块之说，学者泥而不通，知其分而不知其合，执法象以为变化，囿道于器中，有吉凶而无大业，乃至流为占验一成之小术而大道隐，学者可弗辨哉。</p>
<p>右第十七章。</p>
<p>礼也者，反其所自生；乐也者，乐其所自成。是故先王之制礼也以节事，修乐以道志。“乐其”之“乐”，卢各反。道，徒到反。</p>
<p>节文之实，固有于心，治之所自生也。仪文之具，皆以反尽其心之实也。文以开治，武以止乱，功之所自成也。歌舞之文，皆以序其成功之由而乐之也。礼所自生者心，而心为事之节，故礼之制，乃以中乎事之则；乐成于事效之迹，而事缘志立，故乐之作，宣道其拨乱致治之始志，以著立功之有本，盖内外交相为效也。</p>
<p>故观其礼乐而治乱可知也。遽伯玉曰：“君子之人达。”故观其器而知其工之巧，观其发而知其人之知。治，直利反。“之知”之“知”，珍义反。</p>
<p>考心以其节，推功以其志，节具而志和则治，否则乱。“君子之”下阙一“于”字。“达”，通知之也。“发”，发矢也。“知”，射之审也。因迹以知心，即微以知著，内外交征而得失治乱之理无不达也。</p>
<p>故曰：君子慎其所以与人者。</p>
<p>“与”，示也。制礼作乐，皆以示天下后世者也。礼乐之有声容，器也，而为道之所显。故尽其道必备其器，器不备则道隐，而德亦因之不立矣。</p>
<p>右第十八章。</p>
<p>大庙之内敬矣。君亲牵牲，大夫赞币而从；君亲制祭，夫人荐盎；君亲割牲，夫人荐酒。“大庙”之“大”，他盖反。从，才用反，下同。</p>
<p>“大庙”，谓祫祭也。“敬”者，情文交尽以称其诚也。“牵牲”者，初献毕，君出庙门迎牲，执纼牵之而入，告而后杀。“赞”，助执也，告杀以币，大夫奉入以奠也。“制”，宰割也。已杀牲，荐血膋时，君自割肝，洗以郁鬯，以就燔，待祭于室也。“盎”，盎齐，郑氏所谓旧醳之酒也。“荐盎”者，君方割牲而夫人亚献也。“割牲”者，荐孰之时，君亲割牲体以登俎。“酒”者，别于五齐之称，君方割牲而夫人三献也。三者皆朝践事尸于堂之事，君臣夫妇交勉以不使礼之中匮，敬之至也。</p>
<p>卿大夫从君，命妇从夫人，洞洞乎其敬也，属属乎其忠也，勿勿乎其欲其飨之也。属，之玉反。</p>
<p>“从”，佐执事也。“洞洞”，深远貌。“属属”，诚悫相附著貌。“勿勿”，象旌斿之动，迫切不宁貌。合夫妇君臣而壹于敬，故其骏奔走之容有如此者。</p>
<p>右第十九章。</p>
<p>纳牲诏于庭，血毛诏于室，羹定诏于堂。三诏皆不同位，盖道求而未之得也。定，多径反。道，徒到反。</p>
<p>此通言祫祭时享之礼。“纳牲”，迎牲而杀也。“诏”，告神也。“庭”，墀也。血毛告于堂，当朝践时；羹定告于室，当馈食时。此云“血毛诏于室，羹定诏于堂”者，“堂”“室”二字互相误也。“羹”，肉也。“定”，熟也。神无方所，求之外而不得，乃更求之内，孝子冀见其亲之至。</p>
<p>设祭于堂，为祊乎外，故曰：于彼乎？于此乎？</p>
<p>“祭”，正祭。“祊”，绎祭也。“外”，庙门间西室也。庙门两端各有堂室，绎祭之礼，设奠于门室而事尸于堂，与正祭之于庙中堂上者异，“曰”，谓其意如此也。“于彼”“于此”，不知神之定在而博求之也。祭无恒位，以求神于多方，亦以称神之不可度而孝思之无已也。</p>
<p>右第二十章。</p>
<p>一献质，三献文，五献察，七献神，大飨其王事与？与，以诸反。</p>
<p>“献”或一、或三、或五、或七，宾祭皆有之。宾，则乡饮酒及燕，一献也；飨子男之使，三献也；飨子男之君及侯伯之使，五献也；飨侯伯，七献也；祭，则群小祀及殇，一献；社稷五祀及少牢馈食，三献；山川、四望，大夫之大牢，五献；侯伯宗庙之祀，七献。“察”，备也。“神”，尊事之也。天子之禘祫与飨上公皆谓之“大飨”，盖九献。“王事”，谓礼隆乐备，王者盛德之事也。明以定尊卑，幽以秩鬼神，皆因其义理之攸称而酌其隆杀，繁者不为泰，简者不为约也。</p>
<p>三牲、鱼腊，四海九州之美昧也。笾豆之荐，四时之和气也。</p>
<p>“三牲”，牛、羊、豕，所谓大牢也。“腊”，干兽。“鱼腊”，陪鼎之实也。自五献以上，皆备大牢及陪鼎。四海九州之美味，谓人所同嗜也。“笾”实果饵，“豆”实菹醢。“四时之和气”者，果蔌得雨旸寒暑之和而丰美也。五献以上事重礼隆，故物亦备美，至于大飨而极备矣，物称其文，文称其道也。</p>
<p>右第二十一章。</p>
<p>内金，示和也。束帛加璧，尊德也。龟为前列，先知也。</p>
<p>此章言诸侯朝而致享于天子者也。“金”，金奏之乐器。“内”者，陈之庭中，乡北，近堂上也。乐以象和，列之于内，和当自内出也。“璧”，享玉。“加”者，加于束帛之上。“德”者，君子以玉象德也。“前列”，与金、璧同在内列也。“知”，谓知吉凶。“先”，尚也。凡此三者为一行，金东上，相继而西。</p>
<p>金次之，见情也。丹、漆、丝、纩、竹、箭，与众共财也。见，贤遍反。共，九容反。</p>
<p>“金”，三品，黄金、银、铜也。“次之”者，次于龟后。“情”，实也。“丹”，丹砂。络茧出绪曰“丝”。蛾出煮茧为绵曰“纩”。大曰“竹”，小曰“箭”，皆矢材。“与众共财”者，率天下之财以共天子之用也。此数者为一行，金在西，余相继续而东。</p>
<p>其余无常货，各以其国之所有，则致远物也。</p>
<p>“无常货”，不一品也。其余随国之所产而献之，示天子德及于远而致物备也。此无常之货为一行，在后列，近外。</p>
<p>其出也《肆夏》而送之，盖重礼也。</p>
<p>《肆夏》，金奏之乐章。“送”者，送诸侯之出。诸侯备物以享天子，天子盛礼乐以接之，盖非以其物之厚而宠之，上下以礼相接之为重也。《肆夏》，郑氏以为当作《陔夏》，盖从杜子春之说“尸出入奏《肆夏》，客醉而出奏《陔夏》”耳。按《春秋传》《国语》皆云“《肆夏》，天子所以享元侯”，则自当以经文为正，不必改“肆”为“陔”也。</p>
<p>右第二十二章。此章章首及“致远物也”之下，疑皆有阙文。</p>
<p>祀帝于郊，敬之至也。宗庙之祭，仁之至也。丧礼，忠之至也。备服器，仁之至也。宾客之用币，义之至也。故君子欲观仁义之道，礼其本也。</p>
<p>“敬”者，义之实。“仁”者，爱之理。尽己之谓“忠”，仁之质也。“丧礼”，谓哭踊服食居处之节。“服”，谓袭敛之服。“器”，谓棺椁明器。“宾客”，谓相觐聘。“用币”为“义之至”者，利物而以将敬也。德至于内，则文必备于外，礼器之所以必大备而无文不行也。</p>
<p>右第二十三章。</p>
<p>君子曰：“甘受和，白受采，忠信之人可以学礼，苟无忠信之人则礼不虚道，是以得其人之为贵也。”和，胡卧反。道，徒到反。</p>
<p>“和”，咸酸之调也。“采”，缋也。“道”，行也。甘而以余味和之则适，非甘则虽有余味不适矣。白质而加之以绘则章，非白则虽施五采不章矣。忠信之人以学礼，则情与文称而文皆载道，非其人，则虽备仪文，情不及物矣。</p>
<p>右第二十四章。上章言天理之发因事而见者，仁义之藏即此为体，《易》所谓“藏诸用”也。此章言天理之存为法用之本，忠信与礼相为体而不可离，故待忠信以行，《易》所谓“显诸仁”也。学者合而玩之，而道妙可睹矣。自第四章以下至第二十三章，皆以言礼器之大备，为义理之所必尽。此下二章，乃言器皆载道而非道则无以成乎用，以终第三章“无本不立”之意。末章则以敏为学礼者之先务，盖敏者尽己之实，而义理之斖斖者由此而生，乃初学入德之门也。</p>
<p>孔子曰：“诵《诗》三百，不足以一献。</p>
<p>“一献”，群小祀之祭，礼之简者也。诵《诗》三百，则能兴起其心以达乎义理，而志之发，不能必其诚之存，则肃敬之心、强力之容未能自固，虽使之主一献之小祀，而不克自尽于礼者有之矣。</p>
<p>“一献之礼不足以大飨，大飨之礼不足以大旅，大旅具矣，不足以飨帝。</p>
<p>“大飨”，宗庙之祭。“大旅”，山川方望之祭，祭地之大者也。“飨帝”，郊也。人鬼，地祇，天神，亲疏高下之别，诚之格也；有易有难，至于飨帝而极矣，故曰“惟仁人可以飨帝”，不然，则漠然其不相及也。然亦岂有他哉？忠信而已矣。忠信者，仁之实，诚之著。纯一而不已，则天之道也。</p>
<p>“毋轻议礼。”</p>
<p>诚不至，德不盛，道不凝，徒测义理以议损益之文，必无当也。故知之非艰，行之维艰，所以行之者，一而已矣。</p>
<p>右第二十五章。</p>
<p>子路为季氏宰。季氏祭，逮暗而祭，曰不足，继之以烛。</p>
<p>“季氏祭”，谓子路未为宰时。“逮”，及也。“暗”，日未出也。季氏僭礼，礼文繁而有司不治，故常穷日而不足。</p>
<p>虽有强力之容，肃敬之心，皆倦怠矣。有司跛倚以临祭，其为不敬大矣。</p>
<p>“跛”，偏足立也。“倚”，立而凭物也。</p>
<p>他日祭，子路与，室事交乎户，堂事交乎阶，质明而始行事，晏朝而退。与，羊洳反。朝，直遥反。</p>
<p>“他日”，子路为宰时。“与”，典其事也。“交”，相授受也。有司备官，各守其职，即其位以次相授受，不言而职举矣。“质”，至也。“晏朝”，谓常人君出视晏朝之时，脯前也，“退”，礼毕出。</p>
<p>孔子闻之，曰：“谁谓由也而不知礼乎！”</p>
<p>事豫则治，治则敏，敏则心力有余而得以自尽。故欲尽其忠信者，必预以为之基，敏以竭其才，斯以恒而可久也。</p>
<p>右第二十六章。</p>
<p>《礼记章句》卷十终</p>
<h6 id="阅读日期-2025年07月13日-2025年07月16日-共-4-天">阅读日期：
2025年07月13日-2025年07月16日 共： 4 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
