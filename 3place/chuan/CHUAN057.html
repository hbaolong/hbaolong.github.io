<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书057-2025年04月30日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书057-2025年04月30日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="诗广传卷三">诗广传卷三</h4>
<p>小雅</p>
<p>一</p>
<p>知《干旄》《有杕之杜》之异于《鹿鸣》者，而后可与言君子之情也。“彼姝者子，何以告之”，是操券之求也。“彼君子兮，噬肯适我”，是奔名之邀也。逮《鹿鸣》之三章，而后知君子之情陶以天矣。陶以天者，其先之也不以名，其后之也不以实。故曰：“相视而笑，莫逆于心。”彼为子桑氏之交者且然，况君子乎？“人之好我，示我周行”，感其已示，而不希其所未示也。“君子是则是效”，固然其则效之，而不但遥企以一当也。呜呼！斯所以为君子之情与！故曰：“吾未见好德如好色者也。”《关雎》之钟鼓琴瑟，《鹿鸣》之笙瑟簧琴，“以友”“以乐”“以敖”，莫知其所以然，而自不容已。以此好德，非性其情者，孰能此哉？</p>
<p>二</p>
<p>曰资君之禄以养其亲，故致亲之身以事其君，孰为此言？殆非知道者与！夫养者，子事也，非事亲之事也。以养为亲之事，则将以养为亲所待于我之事，是谓其亲以需养为心而以事之也。君子事道，小人事养。故为人子者，苟以养为己之事，而不敢谓亲之我需。惟然，则亦恶敢以亲之身致之以报养乎？致其身以报养，抑将贸其身以求养。为人亲者，抑将贸其子以资养乎？</p>
<p>身者，亲之身也。守亲之身者，事亲之事而已矣。亲与我胥生于天地之间，无所逃于君臣之义，一也。故曰：“事君不忠，非孝也”；“战陈无勇。非孝也。”亲事其事而有余，于我成之；亲事其事而不足，于我补之。成其有余，故曰“尔尚式时周公之猷训”；补其不足，故曰“尔尚盖前人之愆”。呜呼！“我日斯迈，而月斯征，夙兴夜寐，无忝尔所生”，亦惟艰哉！讵曰以其鼎食，易其菽水，亲心慰而我事毕邪？</p>
<p>“王事靡盐，不遑将父”；“王事靡盐，不遑将母”；《四牡》之以劝忠也，即以为劝孝也。先王不忍以需养之心劳人之子，人子而以需养之心上承其亲，亦异乎先王之所求矣。</p>
<p>三</p>
<p>元化无悁急之施，君子无迮切之求，然而万物之才尽，天下之情输焉，非知道者弗能与也。《易》曰：“雷雨之动满盈，宜建侯而不宁。”建侯而犹不宁者，亟动之报也。不宁而建侯以宁之，不动以己而后济天下之险也。故以悁急而尽天下之才，则天下之才疑以沮；以悁急而尽天下之情，则天下之情躁以薄。非知道者而以求益于天下，益天下以险而已矣。风之晅，日之和，雨之浥，百昌乃以辉其荣华而不吝。仪之润，度之温，相感之微，群心乃以劝于酬酢而不疑。故君子观于春，而知雷雨之盈，可乍而不可频也。</p>
<p>“征夫，每怀靡及。”虽靡及焉，无终于迮切以求天下也。“六辔如濡”，润也；“如丝”，微也；“其沃”，畅也；“其均”，和也。周爰以咨，而尽天下之才情，悁急之情平矣。</p>
<p>四</p>
<p>能为兄弟之间者，非友生也。实沈、台骀之变，袁谭、袁尚、萧绎、萧纪之构，贞人挚士固尝涕洟道之而不可挽矣。衅隙之成，妻子惑之，仆妾挑之者，不可胜道。《棠棣》之诗，颉颃于兄弟友生之间而酌其丰杀，不以妒妻、逆子、黠仆、煽妾之谗毁为忧，而归咎于友生，何也？弗豫拟于不肖之途，而授以可任之咎，君子词也。</p>
<p>申生曰：“君非姬氏，居不安，食不饱。我辞，姬必有罪。”然且仅为共世子而不足以孝，奚况斥其私昵之蛊，移过以自旌，而激其不相下之势哉！故曰：“《诗》可以群，可以怨。”唯其为君子词也。</p>
<p>五</p>
<p>古之为道也，有恒贵。有恒贵，斯有恒尊矣。有恒尊，斯有恒亲矣。有恒亲，斯有恒学矣。有恒学，斯有恒友矣。类之以为尊也，尊之以为亲也，合之以为学也，学焉以为友也，故友而三善备焉。学以尚贤，尊以尚秩，亲以尚爱，讲习居游之中，人纪备矣。尊所不足，以学匡之。亲所不足，以学惇之。学所不足，以尊亲劝之。国无异教，士无旷心，憙求师而荣友善者，不舍其族姓姻党而得之学，不劳而教一。呜呼，盛矣！故封建者，井田之推也；学校者，封建之绪也。道参三而致一，故曰“一以贯之也。”</p>
<p>“既有肥羜，以速诸父”，族姓之友也。“既有肥牡，以速诸舅”，姻党之友也。君子无道广之交，野人无越疆之好，俶诡佻荡之士不登于丽泽，然则虽有庄、惠、綦、游之清狂，仪、秦、雎、泽之谲忮，亦恶足以立朋党而启异同哉！政圮于国，教衰于学；教衰于上，友散于下。邹、鲁之群居，圣贤之弗获已也。</p>
<p>六</p>
<p>圣人之于物也，登其材，不奖其质，是故人纪立焉；于人也，用其质，必益以文，是故皇极建焉。材者，非可以为质也；质者，非可以为文也。“民之质矣，日用饮食”，苟异于物而人纪立矣。君子之以审人道而建极者，不在是也。</p>
<p>草木禽兽之有材，疑足以为质矣，而未足以为质者，资于天而不能自用也。故天均之以生，而殊之以用。野人之有质，疑亦有其文，而未足以为文者，安于用而不足与几也。故圣人善成其用，而不因其几。生，天也；质，人也；文，所以圣者也。禁于未发之谓豫，节于欲流之谓和，审微以定命之谓神，变化以保和之谓化，即事而精义之谓圣。故圣人之道，因民之质而益焉者，莫大乎文。文者，圣人之所有为也。天无为，物无为，野人安于为而不能为。高之不敢妄跻于天，卑之不欲取法于野人，下之不忍并生于草木，而后皇极建焉。皇极建于上，而后人纪修于下，物莫能干焉。至哉其为文乎！</p>
<p>故曰：“日用饮食，民之质也。”君子之所善成，不因焉者也。因其自然之几而无为焉，则将以运水搬柴之质，为神通妙用之几，禽其人，圣其草木，而人纪灭矣。是以君子慎言质，而重言文也。</p>
<p>七</p>
<p>论御夷者曰：“周得中策，汉得下策”，是周、汉各有一成之策也，我有以知其未知策也。“我戍未定，靡使归聘”，守也；“岂敢定居，一月三捷”，战也。夫御夷者，诚不可挑之以战，而葸于战以言守，则守之心先脆矣；诚不可葸焉以守，而略于守以言战，则战之力先枵矣；抑以战为守，以守为战，而无固情也。</p>
<p>故善御夷者，知时而已矣。时战则战，时守则守。时战，则欺之而不为不信，殄之而不为不仁，夺之而不为不义。时守，则几若可乘，不乘而不为不智；力若可用，不用而不为不勇。《采薇》之诗，迭言战守而无成命，斯可以为御夷之上策矣。责汉武之亟战，犹夫责汉高之不战。殆夫！救焚拯溺，而为之章程也与！</p>
<p>八</p>
<p>往戍，悲也；来归，愉也。往而咏杨柳之依依，来而叹雨雪之霏霏。善用其情者，不敛天物之荣凋，以益己之悲愉而已矣。夫物其何定哉？当吾之悲，有迎吾以悲者焉；当吾之愉，有迎吾以愉者焉；浅人以其褊衷而捷于相取也。当吾之悲，有未尝不可愉者焉；当吾之愉，有未尝不可悲者焉；目营于一方者之所不见也。</p>
<p>故吾以知不穷于情者之言矣：其悲也，不失物之可愉者焉，虽然，不失悲也；其愉也，不失物之可悲者焉，虽然，不失愉也。导天下以广心，而不奔注于一情之发，是以其思不困，其言不穷，而天下之人心和平矣。言悲则悴以激，言愉则华以慆，元稹、白居易之一率天下于褊促，宜夫杜牧之欲施之以刑也。</p>
<p>九</p>
<p>征妇闺中之怨，怨之私者也。盛世之音无怨，而录征妇之怨，被管弦以奏之庙廷，何取乎？曰：斯以为盛世之音也。盛世之怨，舍此而无怨焉耳。故《南》之有《卷耳》《殷雷》也，《雅》之有《出车》《杕杜》也；《鸿雁》作，求为此诗而不得矣。</p>
<p>是故忠臣之忧乱，孝子之忧离，信友之忧谗，愿民之忧死，均理之贞者也，而不敌思妇房闼之情。下直者，其上必枉。议论多者，其国必倾；非议论之倾之也，致其议论者之失道，而君子亦相为悁急，则国家之舒气尽矣。怨者，阴事也。阴之事：与情相当，不与性相得；与欲相用，不与理相成；与女相宜，不与男相称。移情之动于性，移欲之几于理，移妇人之怀于君子，则阳为阴用，而国恶得不倾乎！</p>
<p>故天地之间，幽昵之情未有属，而早已充矣；触罅而发，发乎此而竭乎彼矣。先王知其然，顺以开其罅于男女之际，而重塞之君臣、父子、朋友之间，乃以保舒气之和平。舒气之和平保，则刚气之庄栗亦遂矣。先王调燮之功，微矣哉！故知阴阳、性情、男女、悲愉、治乱之理者，而后可与之言《诗》也。</p>
<p>十</p>
<p>曰“衣食足而后廉耻兴，财物阜而后礼乐作”，是执末以求其本也。执末以求其本，非即忘本也，而遗本趋末者托焉。故曰：“衣食足而后廉耻兴，财物阜而后礼乐作”，管商之托辞也。</p>
<p>夫末者，以资本之用者也，而非待末而后有本也。待其足而后有廉耻，持其阜而后有礼乐，则先乎此者无有矣。无有之，始且置之，可以得利者无不为也，于是廉耻刓而礼乐之实丧。迨乎财利荡其心，慆淫骄辟，乃欲反之于道，犹解巨舰之维于三峡，资一楫以持之而使上，末由得已。</p>
<p>且夫廉耻刓而欲知足，礼乐之实丧而欲知阜，天地之大，山海之富，未有能厌鞠人之欲者矣。故有余不足，无一成之准，而其数亦因之。见为余，未有余也，然而用之而果有余矣。见其不足，则不足矣，及其用之而果不足矣。官天地，府山海，而以天下为家者，固异于持赢之贾，积粟之农，愈见不足而后足者也。通四海以为计，一公私以为藏，彻彼此以为会。消息之者，道也；劝天下以丰者，和也；养衣食之源者，义也；司财物之生者，仁也。仁不至，义不立，和不浃，道不备，操足之心而不足，操不足之心而愈不足矣。奚以知其然也？竞天下以渔猎之情，而物无以长也。</p>
<p>由此言之：先王以裕民之衣食，必以廉耻之心裕之；以调国之财用，必以礼乐之情调之；其异于管、商之末说，亦辨矣。故舜之歌曰：“南风之时兮，可以阜吾民之财兮。”暄豫舂容而节之以其候，人相天以动而不自知，斯《南风》之所以阜也。故《鱼丽》之多也，嘉焉耳；其旨也，偕焉耳；其有也，时焉耳。呜呼！此先王之以廉耻礼乐之情，为生物理财之本也。奚待物之盛多而后有备礼之心哉？</p>
<p>十一</p>
<p>万物之交，必以其气相致也，必以其情相摄也，必以其物相求也，故有嘉鱼而后罩汕集，维其物也；有樛木而后甘瓠累，维其气也；有良荫而后翩来，维其情也。君子之酒不妄施，嘉宾之燕不妄受也。猗与！人道得万物之良，惟斯而已矣。</p>
<p>或不揣而广之，曰均生也而气无异，均气也而情无殊，均情也而物无择，天地与我同根，万物与我共命，上可交天帝，下可以偕乞人，然后其慈圆，其悲弘，其喜广，其舍博，行于异类而无碍也。悲夫！吾知其施罟于蛙黾之洼，引蔓于童山之麓，翔集于恶木之丛也。</p>
<p>十二</p>
<p>三代而下，有爱天子者乎，吾不得而见之矣。汲黯之诚，情未浃也；魏征之媚，机未忘也。天子曰：“从吾游者，吾能尊显之”，是附其所自显者而已矣。士曰：“吾幼之所学者，待君以行也”，是依其所与行者而已矣。君子曰：“臣之于君，无所逃于天地之间者也”，是犹其不可逃者而已矣。</p>
<p>然则三代之臣，胡为其爱天子邪？露之降也，无所择于萧，无所择于非萧也，淡然相遇而不释，而已厚矣。萧之于露也，无所得于露，无所失于露也，感于相即而已浃矣。故古之君臣犹是也。诸侯之于其国，自君其人，自有其士矣。非甚有罪，天子不得而夺之；非大有功，天子不得而进之。不得而夺之，则忘乎畏；不得而进之，则忘乎求。进无所求，退无所畏，道不待之以行，功不待之以立，位不待之以崇，行其所无事，而笑语相存，燕乐相友，但以适其相交之情。故曰：“既见君子，我心写兮。”夫孰不有笑语燕乐之情而思写，而先王之于其臣，仅用此焉，则和乐之无畛亦固然矣。</p>
<p>故以分义言君臣者，未足与言仁也。古之君臣，如父子焉，如朋友焉，如思妇之于其君子焉，无求焉耳。诚无求也，何所望而不慰，何所挟而相疑？则又恶论其可逃与否哉？呜呼！羁士孤臣，七尺之身，乐与草木同腐，而欲与刀锯相亲，弥年殚世而不释君于怀者，其即此《蓼萧》之情乎！非有所求而非有所畏也。</p>
<p>十三</p>
<p>豫，人道之大者也。舜之事亲，瞽瞍底豫，豫而已矣。《豫》之四曰：“勿疑，朋盍簪。”盍其簪而天下不相叛，人亲其类而禽心息矣。呜呼！父子之能豫者，吾见亦鲜矣，况君臣之际乎？豫则挚，挚则之生死而不忘。有《蓼萧》《湛露》之乐，而后有《黍离》之哀；有《黍离》之哀，而后知《蓼萧》《湛露》之乐也。故唯其有诚豫也，而后有诚戚。</p>
<p>三代而下，诚戚者有矣，未尝闻其有诚豫也。上弃礼而下犹未丧其情，然而微矣。屈平、刘向犹宗臣也。颜见远非大臣矣。郑思肖、谢翱非臣矣。东湖樵夫非士矣。疏者戚，而戚者之疏可知矣。诚戚之屡降而濒亡也。诚豫亡而君道毁，诚戚亡而臣道灭。人固不亲其类而禽气通，吾恶足以知其终哉！</p>
<p>十四</p>
<p>古之求贤也迫，而期于贤也缓；期之缓，故贤得以抒其道。后之求贤也缓，而期于贤也迫；期之迫，故回遹得以徼功，而贤皆隐矣。</p>
<p>夫贤犹粟也，不得食则馁，馁则求之也弗能一日待也。食之而充然，则意亦歆然矣，歆然之情，即在于充然之顷，而不计其余功；然而荣已滋，卫已实，耳聪目明，手捷口便，而莫匪其功。相养以终身，而无一旦之腴泽，是元气之徐盈而不觉者也。故古之求贤者，情注于相见之有日，而意得于相见之一日。“既见君子，我心则休”，此之谓也。求贤而得之，得之而相乐以有仪，则其心自此畅矣。过此以往，德者以德，道者以道，功者以功，言者以言，皆其所未尝计也。</p>
<p>若其施之以礼，责之以德；施之以秩，责之以道；施之以职，责之以功；施之以禄，责之以言，则是窃天之荣宠而以贸人之才也。贸人者，得其可贸之人而已矣。于是而范睢、蔡泽、娄敬、马周之流，辄以其小辨而试人之国。试之而得，功名已陋，况乎其试而不得，则公孙强、主父偃、郑注乱亡之徒进矣。</p>
<p>故与其期之也迫，不如其无求之也。李沆曰：“吾不用梅询，曾致尧以报国”，谓其徼功之迫也。未至于《菁莪》之化者，守沆之道，犹无失也。</p>
<p>十五</p>
<p>名与实，非易兼而有者也。集天下之大功，敛天下之誉望，匪周公弗胜，然且召公疑之。疑之者，思以保周公之功也。故集天下之大功者，恒辞天下之誉望。《易》曰：“地中有水，师，君子以容民畜众。”师者，将帅之道也。容畜者，无所择于清浊，而不必誉望之归也。故阃外之臣不闻清议，独行之士不列帷幕，非徒以消盈而崇谦也。香不同薰，花与麝忤；味不同甘，蜜与葱违。阃外之臣，独行之士，各从其类而定，互相为用而杂矣。</p>
<p>呜呼！收疆场之功者，而必欲致独行之誉望以为名，知其必薄于功矣，抑知其未有得于名矣。是故王者以功使功，以名使名，养功于笃厚，而植名于清素，亦各从其类也已。吉甫振旅，而借誉望于独行之张仲，举名实而两获之以为荣，后世功名之士以浮名陨获也，自此始矣。祭遵之以雅歌殪也，沉攸之之以长吟覆也，岳飞之交游题咏以益奸臣之忌也。移武之志于素流，恶足以终其事哉！</p>
<p>君子立公论于廷，而武人参之，大臣捍社稷于外，而一介之士持之，元老载震主之威，而借清流之重以揽大名而收之：皆非国之福也。为人臣者弗戒，而歌咏以助其声光，宣王中兴之不永，概可知已。</p>
<p>十六</p>
<p>《传》曰：“兵不戢，将自焚。”戢者，有戢事，无戢势也。量其不可胜，无如姑俟之，量其不必胜，无如姑已之，戢也。弗俟，弗已，不可胜，然后慑以沮；不必胜，然后无据以返；非戢也。</p>
<p>飞隼戾天，而天终不可戾，然后“亦集爰止”焉，何止之晚也！方进而退，其退必惊；挟退心以进，其进必疑。故曰：“置之死地而后生，置之亡地而后存。”豫立一可生可存之地，而姑试之死亡之中，其得死亡者什八九矣。故君子之于兵，甚恶其为隼也。</p>
<p>其静也如山，其动也如川。当其如山而天下畏，当其如川而天下苏。畏之者，义也，藏义于仁也；苏之者，仁也，成仁于义也。故曰仁义之师也。欻然而飞，无所获而止，周为飞隼，楚且为罻罗以待其穷，何怪乎熊通之王也？</p>
<p>十七</p>
<p>恩天下者先近，而远者待之，知其力有余而且见逮也；威天下者先远，而近者惮之，知其力非不足而姑矜我也。故虽有寇贼，不先夷狄；虽有叛臣，不先寇贼；征远之兵，先北后南，讨寇之师，先四方后畿辅，序也。刘裕终广固之役，建业虽虚，甫旋兵而卢循即溃，知序故尔。况其中之未虚者乎！故仁者，亲内者也，内亲而外望恩，外亲而内先怨矣；义者震外者也，外震而内知威，内震而外犹亿其中之未宁也。故伐狁而蛮荆威。藉伐蛮荆，蹙蛮荆，覆蛮荆，狁视之，犹剑首之一吷耳。</p>
<p>且夫叛臣之叛，恒因乎寇贼；寇贼之起，恒因乎夷狄。为所因者，肺腑之积炅也。因之者，肤肉之暴疡也。夺其本，坐消其末，兵刑加于异域，而宇内弭其逆心，人纪顺，王道立矣。为所因者，情无可原，众乱皆其乱也。因之者，恶有自陷，乱弭则自弭者也。不先以威，君子之所以自反也。君子之自反，施之叛臣，施之寇贼，而不施之夷狄。施自反于夷狄，而深求之内寇，殆夫！孱子之制于悍仆而日挞其童竖，童竖已长而愈不可制，乃以成乎悍而毁其家。愚者且曰：毁我家者，果童竖也，惜乎昔之挞之未力也。垂危亡而迷其序，不已哀乎！汉武帝之惫也，挟南粤王首以骄匈奴，匈奴何知有南粤哉！浸令知之，愈知汉之所威者，止此而已。故曰：“薄伐狁，蛮荆来威”，庶几知序者与！</p>
<p>齐桓收孤竹之绩，而取陉亭之成；唐昭修晋阳之愤，而贻汴梁之篡。南北殊地，文武殊用，夷夏殊伦，张弛殊权，仁义殊施。有天下者，敛民之粟，疲民之力，贸民之死，亦致之塞北，以为民争人禽之界而可矣。犹夫仁人之恩致厚于九族，而天下不得议其私也。</p>
<p>十八</p>
<p>善忧者以心，不善忧者以声。忧以心者其情固，《定之方中》是已。熸于狄而若忘其灭，野处不宁而若忘其徙，油然生其新心而弗纠缪侘傺以损其神，则情自此劝矣。忧以声者其志荡，《鸿雁》是已。昔之“哀鸣”而今犹为之“哀鸣”也，是以时不可“宣骄”而犹见乎“宣骄”也，吾不能保其骄之不宣矣。惩大贫者生大吝，怨大劳者思大逸。志乎大逸而将之以大吝，其为骄也奚辞焉！已骄而不自知，辞骄之名而相竞，则父子、昆弟、姻娅、友朋，交自谓哲而谓人愚，和平之道丧，而忮害之事起矣。</p>
<p>呜呼！丧乱未终，将来不保，舍其永怀而为痛定之骄，若长夏修途，渴以赴泉，而争其瓶绠，瓶不赢而泉不泥者，鲜矣。故《多方》之诰曰：“自作不和，尔惟和哉！尔室不睦，尔惟和哉！”周公以是知殷人之不足兴也。和以劝，其声不傲；忘怨以趋新，其声不弇；卫之所以“终焉允臧”也。竞于室者，忘于户，戚戚于故悲者，失当前之虑，周之民其欲究安此宅也，不亦难乎！易世而割，再世而迁，有先券矣。</p>
<p>十九</p>
<p>习于粒食，不知粒食之甘也；习于平世，不知平世之乐也；习于治朝，不知治朝之盛也。有所不足，而后知其不易焉。虽然，其知之也，亦仅矣哉！依其燎，闻其鸾，观其旗，出乎乱余而影为之静，心为之苏也。厉王流彘以前，百尔君子知此之为美，而胡弗兢以保之？宣王千亩之后，百尔君子勿忘此一旦也，周至今而不亡也可矣。得之也不易，甘之也不迷。心已苏，虑已释，小功，小名，小利之情蓦然复生，而不忆其始，则此一旦者，遂为千古不易之一旦也，悲夫！</p>
<p>二十</p>
<p>不能保我友敬而“谗言不兴”也，庶几乎谗言兴而我友勿忘敬也，则庶几乎我友敬而谗言不足以兴矣。公道明，斯君子之敬行焉；小人张，斯君子之敬立焉。君子之敬也，以立也，非但以行也。“谗言其兴”乎，勿问可矣。范滂惩心于三木，而不忍迪子以善，胡为其自恕也？故君子于世而忧谗，则必于己而谋敬；于己而谋敬，则不于世而忧谗。</p>
<p>且夫谗之所自兴，无一有不可自恕者存乎？甘陵无争权之实，则甫、览之螫不张；文饶无大戎之饵，则吉、闵之机不发；文及甫之狂书不逞，则章、蔡之罗织无资；汪文言之招揽不宣，则崔、魏之虔刘无据。故君子之敬也，敬颦笑焉，敬笔舌焉，敬衣履豆觞之节焉，敬姻亚交游之问焉，敬书佣、弈客、驺人、童子之出入焉，乃以无忧于谗也。吉凶之故，通塞之机，生死之枢，宗社生民之祸福，咸由此焉。可勿慎哉！可勿慎哉！</p>
<p>二十一</p>
<p>“鱼潜在渊，或在于渚”，时也；“鱼在于渚，或潜在渊”，亦时也。夫天下之万变，时而已矣；君子之贞一，时而已矣。变以万，与变俱万而要之以时，故曰：“随时之义大矣哉！”大无不括，斯一也。</p>
<p>时之变，不可知也。欲知其不可知，意者其游情以测之乎？君子所恶于测道者，无有甚于游者也。老子曰：“反者道之动”，游也。于其在渊，而测其于渚；于其于渚，而测其在渊也。庄周曰：“缘督以为经”，游也。不迎之渊，则不失之渚；不随之渚，则不失之渊也。呜呼！与道俱动，则岂有能及道者哉！逐道俱动，而恒蹑其末尘，亦穷年而未窥道之际矣。</p>
<p>故君子之时，君子之一也。“学以聚之，问以辨之，宽以居之，仁以行之”，括天下之变而一之以时，则时乎渊而我得之渊，时乎渚而我得之渚矣。恶乎游而不归，恶乎动而不静哉！是故君子之与道相及也，一者全而万者不迷也；其次，专一而已矣。期之于渊，虽或于渚而不恤也，然而又已潜于渊，则得之也；期之于渚，虽或在渊而不虑也，然而又已在于渚，则得之也。</p>
<p>故伯夷以清为渊，伊尹以任为渚，曾子以忠为渚，仲弓以敬为渊，胥得也。善学孔子者，学四子而已。扬雄、王通游于渊渚之间，遁世而不得也，宜矣夫！尝见求鱼之子，旦于渊，夕于渚，方于渚，旋于渊，惑于其所偶在而与之相逐，有不为天下笑者哉？何居乎！聃、周、雄、通之不寤也！</p>
<p>二十二</p>
<p>王者以天下为家。能举天下而张之乎？不能也。能昵天下而恩之乎？不能也。苟其不能，则虽至仁神武而固不能也。故《涣》者，无私之卦也，而曰：“涣王居，无咎。”张之，弛之，恩之，威之，先行自近，涣乎王居，而固非私也。若夫天下，则推焉而已矣。</p>
<p>是故天子爪牙之士，张之以张天下者也。有道之天下，必亲其爪牙之士，恩之威之，咸使无怨，而天下之怨消。爪牙之士呼祁父而怨之，周之不足张而为天下怨，奚辞哉！昔者厉王之亡，非有戎狄寇盗之侵也，非有强侯僭逼之患也，民散焉耳。以天下之主，舍其故都而流死于彘，犹独夫焉，无亦惟是肘腋之不相使而读言叛中发也？故曰：“池之竭矣，不云自频？泉之竭矣，不云自中？”周，泉也，非池也。其中不竭，频无有能涸之者矣。胡宣王之踵其复而不改其辙邪？</p>
<p>《书》曰：“迪惟有夏，乃有室大竞。”夏以文德受天下于揖让，必竞其室而后大竞于五服，况商周之以武兴者乎！又奚况夫郡县以还之一人，孤治万方者乎！唐悉天下以为骑，而唐乃无骑；宋悉天下以为禁军，而宋乃无禁军。恩不能接，威不能覃，万方无所比附，因累而相亲。其无事也如忘，其有事也如惊。即有遐陬疏分之忠臣，方意天子之自有其羽翼而不须己也。而孰知其孑然以居者，星旗豹尾之下，率悠悠名姓不通之佣保乎？故曰：王者家天下。有家也，而后天下家焉，非无家之谓也。</p>
<p>二十三</p>
<p>圣人感人心而天下和平，无过感也。过感者，非但以淫泆敖辟为邪也，恶恶而悁，好善而溢，胥过已。故《鹿鸣》之好贤，不能如《白驹》也。执之固，求之迫，缱绻于须臾，危疑于离合，情为之尽而忠为之竭，举好贤者未有能过者也，然而衰世之意见矣。上愈远之，下愈迩之；上愈忘之，下愈念之。和平之事，而加之以哀思之情，上有以激之也。呜呼！胥天下之贤豪为张俭死，儿童走卒之无知，而欢呼抃舞于司马之舆前，有激之者矣，而和平之气已无余于人心矣。</p>
<p>二十四</p>
<p>合天下而有君，天下离，则可以无君矣。何也？聚散之势然也。聚故合同而自求其所宗，如枝叶条茎之共为一本也。一池之萍，密茂如一，然而无所奉以宗焉者，生死去留之不相系焉耳。故王者弗急天下之亲己，而急使天下之相亲，君道存也。</p>
<p>士相离，则廷无与协谋；民相离，则野无与协守。悲夫！《黄鸟》《我行其野》之离也。幸夫！《白驹》之犹合也。是以周未失士而失民也。《白驹》之贤者，上无能庸之，抑无能留之。士失矣，而犹未失者，何也？士犹相亲也。此邦之人，不我谷焉；昏姻之党，不我畜焉；则不待叛离于上，而民已萍矣。已为萍，而望其如葵之荫趺也，虽有胶漆之术，系而合之，而死生相迫，恩怨相寻，未有能合之者矣。</p>
<p>故士惟相亲，则弹冠蹑履而亲，挂冠织而亲，赭衣刑冠而亲，无之而不亲。上不得有士，而士犹有君也。民惟不相亲，则利害相夺而不亲，患难相共而不亲，分谊吉凶相属而不亲，民不自有其亲，而固不知上之可亲也。</p>
<p>失士者亡，失民者溃。《黄鸟》《我行》之诗作，周之溃也，不可止矣；而靳之乎亡者，士留之也。世臣椓，处士横，杨、墨、庄、惠、申、慎之流，凿智以为道，仪、秦、衍、茂、雎、泽之徒，含蛊以争利，而后其亡为不可瘳。王泽之斩，以失士为极矣。</p>
<p>二十五</p>
<p>老子曰：赤子“终日号而不嗄，和之至也”。夫诚其不嗄也，则何如其无号也？若夫既已号也，则如何其不嗄也？不禁其无故之号，而姑已其嗄，无足以嗄，而号若其未号，触物必感，无心以任喜怒，斯其为道，小人恒用之。</p>
<p>孟子曰：“大人者，不失其赤子之心者也”，非谓恃其赤子之心而为大人也。故君子之于小人，皆可使也，皆可化也。有僻才者任其才，而才足用矣；有固恶者革其恶，而善亦固矣。然则孰为不可使而不可化者乎？则惟无心而无恒者乎！彼为婴儿，吾亦与之为婴儿，非老氏之徒不能。故君子无不可任，无不可教，而特无如婴儿何也。</p>
<p>“方茂尔恶，相尔矛矣；既夷既怿，如相酬矣”，是婴儿之喜怒也，是无心之感也，是号而不嗄之情也，而恶乎使之？使之以善，亦且善矣，其善不能自保也。则又恶乎化之？方相尔矛，化之以相酬，而彼固无难相酬也。虽以尧为父，舜为兄，末能如之何矣。故曰：“苟无恒心，放僻邪侈无不为已。”善且无不为，而况于恶乎？将欲使之，必为其所惑；将欲化之，必为其所欺。进不可使，退不可化，小人之恶，于斯极矣。乃且曰“和之至也”，老氏之以愚天下而俾失其心，亦酷矣哉！</p>
<p>故曰：“性日定，心日生，命日受”，非赤子之任也。赤子者，性含于希微之体，心乘于食色之动，命未凝于物则之充；有喜怒哀乐之发，而无恻隐、羞恶、辞让、是非之定体，盖不保其为矛为酬也，奚其和！</p>
<p>二十六</p>
<p>雪甚于微温，雨淫于午霁。病不起于小苏，愚不瘳于闻言而悦。故古之大有为者，用贤也重，听贤也重，亲贤也重。武王既定天下，乃北而以受丹书于太公，何其不夙也！有浮喜者，有浮怒者也。有遽从者，有遽违者也。贤君甚爱其情，贤士甚爱其君之情，无遽焉耳。</p>
<p>“彼求我则如不我得”，弗亟去之，而尚为之谋，道穷而志挫，宜矣。执君子之“仇仇”而亦不力也，则执小人之不力而亦“仇仇”也。君子愤其不力，而弗屑其“仇仇”，小人利其“仇仇”，而不耻其不力，则小人亲而君子疏，必矣。见几而作，不俟终日，尚奚待哉！</p>
<p>二十七</p>
<p>旨酒酬之，嘉肴将之，遂可以洽邻而云婚姻乎？然而邻洽矣，婚姻云矣，淑人贞士恶得而不独也？夫以饮食燕乐之给而合，以饮食燕乐之不给而离，此琐琐之姻亚，离之以居而未尝不适，淑人贞士胡为其忧邪？</p>
<p>君子之自重而量物宏也：以利连物，物因其利，则君子惧矣；无利以连物，物睽其情，则君子戚矣。彼非必有瓦解之势，犹是可连而合也。失之于干糇，而亏替其情，如之何其弗戚也？此之弗戚，则于陵仲子之馁、陈师道之冻也，君子不忍为矣。</p>
<p>二十八</p>
<p>有道之廷不讳过，过则相惩，相惩以相劝，不以言为耻也；无道之廷不讳恶，暴而不耻，举而委之于口耳，不以耻为耻也。幽王之诗，不讳甚矣：天子之嬖御，斥其姓字，而悬指宗周之灭，号举六卿，目言其艳煽。父不能施之于子者，而臣极道之宫闱而无所避忌，亦绞矣哉！惩之弗惩焉，耻之弗耻焉，进不以其言为改，退不以其言为罪，贞人愈激，淫人愈怙，而生人不昧之心其余无几矣。</p>
<p>呜呼！贞淫者，非相对治者也。烈膏火而投之以水，益其焰而已。然则为《繁霜》《十月》之诗者，其为忠也，不亦过乎！屈原之狷，亟不忍以郑袖、子兰出诸口，君子犹曰原忠而过，矧原之所不忍者哉！</p>
<p>二十九</p>
<p>惟天运大化而不与圣人同忧，故降罚于亡国之君而不恤其民社，降罚于亡国之臣而不恤其情理。“若此无罪，沦胥以铺”，处乱世、罹危祸者之所欲问天也。然而天不以贬其仁爱，行其令焉耳。故曰：“莫非命也。”善而不佑，忠而不成，慎而不免。虽然，亦莫非命也。莫非命，则莫非正也。是以圣人处约，天处泰。天不必如圣人之择，圣人不能效天之断。效天之断而无择，自以为圣人而疾入于狂。故圣之法天也以择，贤之法圣也以择，自好者之法贤也以择。择而居其约，不慕其泰。圣希天，贤希圣，自好者希贤，勿求似而后似也。</p>
<p>三十</p>
<p>抱孤心者，无以达其孤鸣，故人可与忘言，而不可与言也。奚以明其然邪？夫人上而有亲，中而有身，下而有其妻、子，能疾抑其情而末之恤乎？曰不能也。上而有亲，将以孝也；中而有身，将以慎也；下而有其妻、子，将以成乎保家室之令名也；能谓其周旋顾恤之非道乎？曰不能也。上违其亲以事君，而忠不见庸；中捐其身以立功，而绩无可效；下忘其妻、子以恤天下，而天下不听；能使之触藩以困，而不废然返乎？曰不能也。履此三不能之势，而与天下争可否，岂曰“匪舌是出”，虽出其舌，块肉而已矣。若夫可与言者，则必不待言也。故曰“不可与言而可与忘言”也。</p>
<p>虽然，岂以其孤鸣之不伸，而可谓无孤心也哉？岂繄无情？情自喻也。岂系无道？道生心也。岂繄无成？毁焉而有其全，亡焉而有其存，与腐草荒烟灭以无余，而有其与日月争光者焉。相与言者不能喻，相与忘言者喻之也。</p>
<p>呜呼！抱孤心而得忘言之和者鲜矣。伯夷不得之于姬、吕，陶潜不得之于雷、周，矧夫谢翱、郑思肖之获落者乎？虽然，苟其有孤心，虽无与忘言者可也。</p>
<p>三十一</p>
<p>不善有自积也，非必疾弃其君亲而乐捐其廉耻也。难亦尝有所不避，“孔棘且殆”，亦其果无所容也。私亦尝有所不恤，“曰予未有室家”，前此所为，固不为室家营也。安其身而后动，定其交而后求，抑岂非敬身之道哉？然而君子甚疾夫有道之可托而遽托之也。托于道以为名，避难恤私以为；避难恤私以为名，而醉饱柔曼、寸丝粒米之保以为实。逮乎此，则虽畋尔田，宅尔宅，安寝行游，不逢恶怒，而亦难挽其弃君亲、捐廉耻之心。</p>
<p>然则“鼠思泣血”以往，揶揄姗笑以归，亦末如之何也已矣。彼将曰吾以敬吾身也，敬吾身，不容不畏也。呜呼！“鼠思泣血”者，可揶揄姗笑以掩其口，天之鉴观，其可掩乎？则可谓知畏者乎？蔑论敬矣。君非其君，亲非其亲，廉刓耻荡，天不为掩，而后不善之行以成。《雨无正》之诗人所为释小人，而疾夫自诩敬身之君子也。</p>
<p>三十二</p>
<p>中夜之所思，及明而欲就之；道路之所听，入门而欲征之；占毕之所得，释卷而遽试之；兴会之所激，触物而求成之；歆利以居心，名义以将之；俄顷之所安，终始以守之；匪己之所能任，委诸人而不量以责之；匪心之必非，不自我而极情以擿之；八者十无一成，而百有千偾，天下之为谋不出于此者鲜矣。“我视谋犹，亦孔之卭”，为是也。</p>
<p>三十三</p>
<p>欲寡其过，则唯恐日月之不迁也；欲集其善，则唯恐日月之不延也。为《小宛》者，悼岸狱之不免，庶几寡过而以令终乎！“我日斯迈，而月斯征”，胡为乎若将挽衰乱而留之与？竹柏不怨凛冬而欲其徂，君子不戚贱贫而冀以死谢之，道存焉耳。人之迫我以险阻也，可以贞胜者也。天之俾我以日月也，不以险阻而贱者也。天自有其宝命，吾自有其恒化，无可为而无不可为：所爱非死，而不以死为息肩之日；道无所不盈，耳目心思无乎其不可用。故曰：“君子爱日。”岸狱之日而不丧其可爱，况其他乎？如《小宛》者，而后君子作圣之功得矣，不仅以寡过而免于祸也。</p>
<p>三十四</p>
<p>“无可奈何而安之若命”，不知其为义也。故夏台，汤之义也；里，文王之义也；流言，周公之义也；陈蔡，孔子之义也；君子不谓命矣。“惠迪吉，从逆凶。”惠迪而宜吉，从逆而宜凶，向威大明之天下，义从乎此，天之所宜，人莫能而不宜之矣。</p>
<p>“哀我填寡，宜岸宜狱。”填寡而宜岸，填寡而宜狱，智力相取之天下，义出乎此，人以为宜，未尝非天之宜矣。当世之所宜，吾必有宜焉者。义在死乎！义在亡乎！义在集木临谷以全名而安身乎！苟不以岸狱为宜，则将以死之亡之，集木临谷以全名，而安身为非所宜矣。君子之于天下也，犹川之于水也，无乎不受也。不拒其浊而恃有以澄之也。是故安命不如知义，乐天不如尽性。故曰：为《小宛》者，作圣之功也。</p>
<p>三十五</p>
<p>治不道之情，莫必其疾迁于道，能舒焉其几矣。“君子不惠，不舒究之”，不舒而能惠者鲜也。奚以明其然也？情附气，气成动，动而后善恶驰焉。驰而之善，日惠者也；驰而之不善，日逆者也。故待其动而不可挽。动不可挽，调之于早者，其惟气乎！</p>
<p>气之动也，从血则狂，从神则理。故曰“君子有三戒”，戒从血之气也。六腑之气，剽疾之质，速化而成血，挟其至浊而未得清微者以乘化，而疾行于官窍之中。浊，故不能久居而疾；未能清微，故有力而剽。是故阴柔也，而其用常狠。狠非能刚也，迫而已矣。血者，六腑之躁化也。气无质，神无体，固不能与之争胜，挟持以行而受其躁化，则天地清微之用隐矣。清微之用隐，则不能以舒；重浊之发鸷，则触于物而攻取之也迫。其能舒也，则其喜也平，其怒也理，虽或不惠，末之狠矣。其不能舒而迫也，则其喜也盈，其怒也愤，狠于一发，未有能惠者也。末之能惠；而欲迁以之惠，清刚之不胜久矣。是故欲治不道之情者，莫若以舒也。舒者，所以沮其血之躁化，而俾气畅其清微，以与神相邂逅者也。</p>
<p>古之君子，食不极味，目不极色，耳不极声，居不极安，大阴之产不尽其用，六府之调不登其剽疾，弱其形，微其气，迓其神，勿益其阴，所以豫养其舒也。圣狂之效，早决于此矣。不道者之故未有此也，逮乎其方狠而姑舒之，犹有瘥焉。其亦端本清源之治与！亟而以道争之，抑末矣。</p>
<p>三十六</p>
<p>持威福之柄而淫用之，抑岂其心之所欲哉？无故而爵人，贿也；无故而刑人，妒也。至于天子崇高富贵，无可妒而贿不能歆，则亦无所利而淫用其威福。故使天子而能自操其威福，虽幽、厉，不当者鲜矣。“君子如怒，乱庶遄沮”，不忧其淫于威也。“君子如祉，乱庶遄已”，不忧其淫于福也。</p>
<p>无道之君为天下毒，以其威福从人而已矣。媚之以小，窃之以大，捐己而殉匪人之欲，抚心而未有据，举祖宗熏沐之体，偿贪人衣履豆觞之资，非其祉也；剖贤士之心，椓贞人之体，为谮人专威窃柄之谋，非其怒也。呜呼！生不道之世，欲以其生死贵贱，听幽、厉乍然之喜怒而不得，仅寄命于微之鄙夫，斯有心者所为牢愁而不释也，而周之亡速矣。</p>
<p>三十七</p>
<p>王以之衰，霸以之兴，后世以之崛起为天下君。世愈降，道愈偷，生其间者愈蹙矣。周室乱，王化不行，忠厚之泽斩，《谷风》之刺兴焉。“将恐将惧，维予与女；将安将乐，女转弃予”；而上下离，臣友散，周室不可为矣。晋文以之，而渡河弃秦，舅犯测之，临河而辞，然而霸矣，而犹未足以王也；汉高以之，醢越菹信，系何于请室，张良测之，绝谷而逃，然而终为天下君，传祀四百。</p>
<p>呜呼！自是以降，晨加膝，夕推渊，无不为已；利在则仇亲，利去则亲仇，无不用已。唐未定四海，而刘文静亟诛；宋未一九州，而石守信早废；待狡兔之死而烹走狗，抑成虚语，图之惟恐不先。岂繄谷风？其为飘风乎！尽心以事人者，游羿之彀中而不保其旦晚，悲夫！</p>
<p>三十八</p>
<p>世无足与言情，大德而不为怨者鲜矣。虽然，抑何伤君子之厚哉？导长者于迷，先之矣；拯溺者于渊，捽之矣；调病者于食，损之矣。先而不为不悌，捽而不为不仁，损而不为不惠，君子之通德也；先之而忿其傲，捽之而忌其凌，损之而怼其吝，小人之遽情也。弗获已而听焉，时过事已，强傲贪饕之无所抑，芽茁而生，枝蔓而引，怨之相寻，名义不能裁，鬼神不能惩矣。君子奚不早计而酌于施以减怨乎？其弗早计也，以君子为愚可也。以德自尽，以愚料人，“无可奈何而安之若命”。君子之于小人，乐吾天焉耳矣。《谷风》之怨，可以勿恤矣。</p>
<p>三十九</p>
<p>瓶罍一酒也，挹注焉尔；父子一生也，继成焉尔。善言父母之德者，不敢侈而他言之，生而已矣。“天地之大德曰生”，凡为德者，莫匹其大。故曰：“昊天罔极”，生之谓也。是故知其道而后可行，知其义而后可尽，非事亲之谓也。知事亲之道而后不匮，知事亲之义而后不愚，“节文斯”之谓也。学知之事不给，而困勉之路绝。故曰：“欲报之德，昊天罔极”，言无所容其勉也。</p>
<p>乃或曰：“学而后知父母之与我为一身”，非知孝者之言也。诚学而后知父母之与我为一身，终漠然其不相为一也。矧此之一者，不假学而固知之？孰能为瓶之所挹，非罍之所注哉？故学者，学其节文而已。若夫子之心，事其亲：无当然也，无道也，无所以然也，无义也；理行焉而非道，性安焉而非义。《传》曰：“未有学养子而后嫁者也”，而况于父母乎？</p>
<p>四十</p>
<p>父生之，母鞠之，拊之畜之，长之育之，顾之复之，出入腹之，“地道无成而代有终”，亦尤勤矣。夫人尺寸之肤，皆吾身也，而厚以爱之，则成乎其细人矣，壹致于性而已矣。天施之，地生之。竭其力以为之造，勤以承天，而以奉天之性，地无成于性也。故曰：“天地缊，万物化醇，男女构精，万物化生”，言致一也。致一者为天，不以勤于生物为德也。</p>
<p>故母之德罔极也，父之德尤罔极也。道莫贵于一，德莫大于生，生莫尊于性。养不可以伉性，诚不可以伉生，用勤不可以伉致一。古之知礼者，父在而母之服期，崇性以卑养，专生以统成，主一以御众之义也。父之德罔极也，母之德亦罔极也。罔极云者，非怀惠之谓也。父施之，母承之，“无成而代有终”，勤勤乎承阳之施而不怠，是固大有功于父，而德亦与之配矣。</p>
<p>故知礼者，知此而已矣。知礼者，知生者也；知生者，知人道者也；知人道者，知天者也。故曰：“思事亲不可以不知人，思知人不可以不知天。”“欲报之德，昊天罔极”，详言母恩，而重“父兮生我”以加乎其上，其殆知天者与！</p>
<p>不知此者，怀呴呴之恩以为孝，鄙人而已矣。鄙人之为道，甘食悦色而止。悦色而不知裁，故婚姻之不正，而知有母不知有父。不知有父者，不知谁何而为之父也。甘食而唯养之怀，故专乳哺之恩，而推以厚慈其子。厚慈其子者，宝己之委形而歆其养也。呜呼！君子之道，易知简行，而天下莫能知，人之不禽也无几矣。羯胡主中国而政毁，浮屠流东土而教乱。地天之通，不绝于郊坛，父母之差，弗别于丧祭，阴亢阳穷，养亢性穷，人道之忧，其奚有瘥乎！</p>
<p>四十一（增补）</p>
<p>善取民者，视民之丰，勿视国之急。民之所丰，国虽弗急，取也；虽国之急，民之弗丰，勿取也。不善取民者反是，情奔其所急，而不恤民之非丰：苟非所急，虽民可取，缓也；苟其所急，虽无可取，急也。故知取勿取之数者，乃可与虑民，乃可与虑国，不穷于取矣。顺逆者，理也，理所制者，道也；可否者，事也，事所成者，势也。以其顺成其可，以其逆成其否，理成势者也。循者可则顺，用其否则逆，势成理者也。故善取者之虑民，通乎理矣；其虑国，通乎势矣。</p>
<p>“有簋飧，有救棘匕”，知势之谓也。下之既有余而以奉上，情之所安，义之所正，顺矣。唯下之有余而上乃可取，求之而得，得之而盈，可矣。如是，则虽非国用之所急，储之于缓以待之，将终身而无急之日也。无急之日，乃可不于其空簋而施之以长匕。故善取者无贫国，其虑国者已久矣。如其簋而匕不用，唯其所急，则不之簋而急试之匕，求之而不得，得之而不盈，势愈迫，情愈躁，将一举以空其簋，而簋空矣。簋空而国固未盈，虽欲勿以其长匕用之空簋之中而不得，是终年猎而终年无禽也。虽有鸷吏以其繁刑驱民而之死，民死亡而国入益困。上狠下怨，成乎交逆，此谓以势之否成理之逆，理势交违，而国无与立也。</p>
<p>故善取者达于取之数，而不动乎取之情，以民取而不以国取，取盈而天下不怨；不善取者常怠其取之心，而烈用其取之气，听命于用而已莫适主，怨集于天下而取常诎。顺逆之殊，可否之差，其效概可睹矣。两间之物力，足以应一旦非常之求者，恒裕于民之所生。愚者坐视其有之日消而不知拾，乃以过时失计，贮空府以待变，猝然事起，竭泽焚林，以动天下之疾憾，死亡于野而瓦解于廷。虽有智者，末如之何也，不亦伤乎！</p>
<p>四十二</p>
<p>为《北山》之诗者，其音复以哀，其节促以乱，其词诬，其情私矣。故音哀者节必乱，节乱者诬上行私而不可止。是以君子甚恶夫音之遽哀而不为之节也。</p>
<p>奚以言其词诬而情私邪？词苟诬而情或私，反诘之而不穷者鲜也。“溥天之下，莫非王土”，则彼犹是践王之土也；“率土之滨，莫非王臣”，则彼犹是为王之臣也。“大夫不均，我从事独贤”，以尔为贤而尔不受，假以溥天率土之臣庶，更取一人而贤之，而又孰受也？可谓端居者之风议无当于国也，不可谓但端居风议而即无当于国也。夫恶知“燕燕居息”者之必有宁寝处乎？故曰：“不有居者，谁守社稷？不有行者，谁扞牧圉？”然则将分尔鞅掌以均敷之在廷与？行百里者，未闻使百人而各一里之能至也。抑将使斗粟而百人舂之，必且为尘，而得有全粟乎？</p>
<p>故夫为《北山》之诗者：知己之劳，而不恤人之情；知人之安而妒之，而不顾事之可；诬上行私而不可止，西周之亡不可挽矣。故节其哀者戒其复，饬其乱者惩其促，治其诬者穷其连累之词，革其私者禁其迫切之响。王者以之化民，君子以之自淑，保天下于和平，此物此志焉耳。唐、宋之末流，以诗鸣者，不知其为变雅之淫词而祖述之，曰以起衰也。以哀音乱节而起衰，吾未之前闻！</p>
<p>四十三</p>
<p>天下治，使人乐；天下大治，使人忘其乐。天下乱，使人忧；天下大乱，使人废其忧。废其忧，则其君如已亡之君，其国如已亡之国，而无与救矣。</p>
<p>呜呼！有大车之可将，未有不畏其尘者也。逮乎无大车之可将，求尘之雍而不得也。夫岂人情之无恒哉？废其忧者，命也，求忧而不得者，义也。安其命，不渝其义，道一而已矣。废其忧于必亡之日，抑不已其悲于已亡之后，不已其悲于已亡之后者，固尝废其忧于将亡之日也。命也，如之何哉！</p>
<p>虽然，文信公有云：“父母病，知不可瘳，无不药之理”，弗恤尘之雍而必将之，其情有尽焉者乎！</p>
<p>四十四（增补）</p>
<p>“钦钦”，肃也；“同音”，雍也；“不僭”，平也。肃雍以平，和乐之都也，而闻之者忧悲以妯。故嵇康曰：“声无哀乐，哀者哀其乐，乐者乐其哀也。哀乐中出，而音不生其心，奚贵音哉？”然而非也。当飨而叹，非谓叹者之亦欢也；临丧而歌，非谓歌者之亦戚也。施衮冕于舆台之身，不能谓衮冕之不足荣也；王公而执铁莝之役，不能谓铁莝之不足辱也。事与物不相称，物与情不相准者多矣，末能如之何，而彼固不为之损。然则“淮水”之乐，其音自乐，听其声者自悲，两无相与，而乐不见功。乐奚害于其心之忧，忧奚害于其乐之和哉！故“钦钦”者自肃，“同音”者自雍，“不僭”者自平。云移日蔽，而疑日之无固明也，非至愚者不能。故君子之贵夫乐也，非贵其中出也，贵其外动而生中也。彼嵇康者，坦任其情，而曶于物理之贞胜，恶足以与于斯！</p>
<p>四十五（增补）</p>
<p>丧以哀，不废敬也。哀而忘敬，是野人之情也。祭以敬，不废爱也。敬而忘爱，是祝史之虔也。故质之文之之谓礼，经之纬之之谓文。“主一无适”云者，非谓其举一而废其余也。故曰：“善无常主，协于克一。”知爱敬之协者，可与语道矣。</p>
<p>故祭，敬事也，而于旅也语。“礼仪卒度”，敬之谓也；“笑语卒获”，爱之谓也。以其敬将其爱，以其爱延其敬，而后追远之道备。故心无不有焉，无不实焉，无不容焉，礼斯秩焉。彼致其孤心而不协其富有之实，则以礼为前识之华，亦不足怪已。</p>
<p>四十六</p>
<p>“废彻不迟”，无余怀乎？曰：此礼之所为可久也。故曰：“简则易从”。易从则可久，可久而贤人之业成矣。君子之祭，非弗欲延其敬慕也，惧夫敬慕之衰，而延之于其余，将惰以归，则是以情归之气事其先也。故夫知弗延之而乃以久焉者，然后可以久；知弗扩之而乃以大焉者，然后可以大；知弗浚之而乃以深焉者，然后可以深。着其往，饰其归，研其几，利其用，止其所而不过，君子之于礼至矣。故曰：“被之祁祁，薄言还归”，祁祁以还归，唯不待其祁祁之衰也。故无太过之道而有太过之情。太过之情必成乎不及，则亦恶得有太过之情邪？“废彻不迟”，无不及之谓也。</p>
<p>四十七</p>
<p>正风美俗，定民志，导民性，期于进退而已。进者非强进之也，可进者弗与止之也。可进者止之，既进者退之，民性之泯无余矣。“攸介攸止，烝我髦士”，进也；请学为稼，请学为圃，退也。求士于农而不求士以农，君子之道也。</p>
<p>故农之或可为士，犹兵之或可为农也。兵无节则农之，农有余则士之，导其性也。士之不可为农，犹农之不可为兵也。农其士则无士，兵其农则无农，定其性也。农之可为士，视诸工贾之可为士，其数多也。朴一变而秀，黠一变而后朴。进之难易，风之顺逆也。士之不可为贾，视诸士之不可为农，其辨尤严也。秀迁而朴，其失也固；再迁而黠，其失也狂。退之远近，俗之贞淫也。呜呼！民兵之敝，酷于军屯，许衡劝士大夫为贾之邪说，烈于许行，可弗辨与？</p>
<p>四十八</p>
<p>古者无少寡之妇，夫死而田归，无以养之也。老而无夫曰寡，遗秉滞穗以为利，抑无以养之也。《柏舟》之“靡他”，数千年之间见之《诗》《书》者，一人而已，而固诸侯世子之妃也。故曰：君臣、夫妇、之伦，至秦而定，先王亦有所俟也。夫死而无适，族无与收之，官无与奖之，仆仆然洽穟于南亩，非耄以羸，亦无辨矣；浸耄以羸，亦孔悼矣。然则苟有可适者，无有不移志者也。“心之忧矣，之子无裳”，亦不足为之责矣。</p>
<p>故子曰：“其或继周者，虽百世可知也”，知其损益也。登贫寒志义之士女，得与共世子之妃洁其荣光，秦之彝伦者四，而叙彝伦者一，以此损益《周礼》其可矣。怀清之台筑，夫妇之伦定，廉耻行于闺门。读《大田》之诗，未有不惄然者也。</p>
<p>四十九</p>
<p>因天下之动而成之，则事不废；因天下之静而安之，则民不劳。事集而民安，福禄之盛者矣。为功利之说者曰：“成于其动，不如乘于其未动之利也；安其所固静，不如镇之于未静之为有功也。”然则施毕罗于戢翼之时，而不邀鸳鸯于已飞，及其飞而无事焉，亦功利之都矣；而君子弗尚焉者，恶其违天而与福相失也。故曰：“天诛造攻自牧宫”，桀弗飞，汤弗毕罗矣。掩项籍之惰归而蹙之于固陵，汉以是德衰于商、周，而福亦替矣。</p>
<p>一动一静者，道也。躁胜寒、静胜热者，机也。一生一杀者，权也。盗天地、盗万物者，贼也。不为天下先，似矣，恶其持天下也；藏器以待时，工矣，恶其有伺之心也。不废其事，不劳其民，仁以涵物而智以见功，然后为君子之道。知君子之道者，可与尊生而不贪，可与应世而不诡。苟非其人，未有宜天之佑者也。</p>
<p>五十</p>
<p>《伐木》不如《弁》之相慕也，《关雎》不如《车舝》之倾其赏心也。虽然，乐而淫，哀而伤，其亦征于此矣。《关雎》不言淑女之德，重言德也。《伐木》之不极其情，惟不及情之为忧也。雪霰之悲，若睨日之将昃而不给其欢，其将何以继此乎，不谋也。高山景行之叹，其诸千古之一人与！非太姒孰能当之，而《关雎》不能以信太姒也。</p>
<p>故庙见不可以观妇顺，释菜不可以观士容，践阼之诏令不可以观君德，始夏之苞颖不可以观年丰。慎于言德者，庶乎其德之可成也。恤幼不矜摩顶之仁，悯老不勤日暮之叹，亲亲而恒有愈疏之防，敬贤而恒怀比匪之忧，纳交而恒有凶终之惧。慎于言情者，庶乎其情之不渝也。故《弁》《车舝》，非盛世之诗也。</p>
<p>五十一</p>
<p>货导人以黩，虽然，不可以废货也；色湛人以乱，虽然，不可以废色也。酒兴人以迷，无亦可以废酒乎？酒者，害百而利不得十，义不得一者也。弗与禁之，投之不臧之券，而始儆童羖之誓，是决浊河而障之，不已劳哉！禹恶而姑存之，武王诰而弗革之，曰为宾祀也。笾之豆之，簠之簋之，神歆而人宜之，亦奚乎不可！</p>
<p>曰：君子之道，求之己而已矣。求之己者，尽性者也，尽性则至于命矣。货色不好，性之情也。酒之使人好，情之感也。性之情者，性所有也。故曰：“天地之大德曰生”，“何以聚人曰财”，仁义之府也。情之感者，性所无也。无之而不损其生。生所无，则固好恶之所未有也。人有需货之理而货应之，人有思色之道而色应之。与生俱兴，则与天地俱始矣。上古之未有酒，而人无感以不动，则是增益之于已生之余，因有酒而始有好矣。虽然，人因感以有好，酒无因而已有于天下，孰为之乎？将无化机之必然者乎？</p>
<p>内生而外成者，性也，流于情而犹性也。外生而内受者，命也，性非有而莫非命也。尽其性，行乎情而贞，以性正情也。尽其性，安其命而不乱，以性顺命也。命则有不齐矣，命则有不令矣。君子之道，齐之以礼而不齐之以天，令之于己而不令之于物。以为期物之令而绝其所不令，则是舍己而求之于物，非反己尽性之道也。纳之于宾祭而约之以礼，齐天物之不齐矣。誓而儆之，行乎不令之途而令之矣。正其性而无忧于命，继天有功而险非其险，阻非其阻矣。故天无择施，君子无择受，莫非命而檠之于正，君子之以事天至矣。</p>
<p>异端之不知此也，瑟瑟焉取天物而择之，择之未精而厚其疑，触于目，值于躬，莫非斧斤之与榛棘，而心亦烦，力亦惫矣。货且疑其伐义，色且疑其伐仁，将不遗余力以芟除之，而况于酒乎？故歌《宾之初筵》于酒座而不失其欢者，可与受命矣。</p>
<p>五十二</p>
<p>将衰而后知盛也，已衰而后知乐也。故促席而知温者，其寒也；登山临水而相依不舍者，其将离也。王者以天下为家，奚必国门之内而后为鱼之藻也？浏连婉嬺于固有之居，知其舍是而颁首赪尾之无依也，周之存亦仅矣。旦为《鱼藻》之乐，夕为《黍离》之哀，人心之柔以含怆者，先传之与！</p>
<p>五十三</p>
<p>君子之事君也，鸿豫以为志，危怵以为情。鸿豫以为志，故世虽降，主德虽衰，上下之交虽未孚，而无枉道之从。危怵以为情，故世虽盛，主德虽贤，上下之交虽密以迩，而无憺忘之心也。</p>
<p>“彼交匪纾”，无憺忘之谓也。无憺忘者，非仅其忧时，而戒君矣。有忧时戒君之心而君不予，无实以将之也。将之以实者若之何？其气惕然，其志怊然，合而若离，亲而若不给，进前而不舍，退食而若不得复见。有如此者，乃以信其无憺忘之实也。故君子之事君，殆犹夫事亲。敬者非直敬也，爱而不忍不敬也。故曰：“资于事父以事君而敬同。”夫事父之敬，则固异于鬼神宾长之宾宾者矣。</p>
<p>呜呼！以屈原之《骚》，事有为之主，则无患楚之不商、周也。以文宋瑞之死，事图存之主，则无患宋之不康、宣也。《鸱鸮》之怨，其周公之《骚》乎！桐宫之弗获已，伊尹之心，柴市之心也。下此者，时未棘，情亦未与之棘；势未倾，心亦未与之倾。大命已圮，成乎终天之憾，乃始睨虞渊之日，悲号思挽而不得，不亦晚乎？故忠臣介士无疚于天下而自疚其心，惜往日之纾也。</p>
<p>五十四</p>
<p>两目不相竞明，两耳不相竞聪，两手不相竞便，两足不相竞捷，互相忘也。无已，其犹相效也。“此令兄弟，绰绰有裕”，复奚愈乎？天地之广也，万物之富也，名誉禄位、文章事功，能者取之已尔。无已，高于我者犹有人也，贵于我者犹有人也，贤于我者犹有人也。力不足以妒，而远无可与争，气苶精枵，朵颐不厌，就密迩者而愈之，不已贱乎！故受贤者之名而不让，不狂不已，而况乎其受爵也？晋平公之臣心竞，而君子以知晋之衰，弃其丈引，争其尺寸，趋利者所弗为也。君子之行而趋利者之不若，不已必亡，不亡不已矣。</p>
<p>五十五</p>
<p>《菀柳》之诗，奚以辞夫不忠之尤邪？古之诸侯，臣乎天子而不纯乎臣，夫各有所受命矣。五帝以天下让贤者，而诸侯不可以国让，是国重于天下。五帝以来，世为君长者，五帝以来之所启宇也。君薨子嗣，天子改命，侯国无改封，宗庙所托，先祖之所授也。天子者，诸侯之长尔。《菀柳》无可息，而“居以凶矜”，危国家，亡社稷，毁宗佑，堕世守，不容已于惴惴，“无自昵焉”可矣。其在于周，所必昵者，其鲁、晋、郑乎！故三国之不王，而后王迹熄，《春秋》作。《菀柳》之怨，固无大害于人纪也。三代之季世，皆此道也。</p>
<p>呜呼！六合一王，九州一主，当吾世而遇主，以荣身而施及其亲，生之者此君也，成之者此君也，极吾福也，迈吾安也，凶矜吾义也，柳凋于林而就荫于棘，非彼心之无不臻，而事君者之无所不至矣。俾陶潜、司空图无悲悯之心，萧然自适于栗里、王官之下，则其去傅亮、张文蔚之苟容者，能几何哉！</p>
<p>五十六</p>
<p>心，恒持者也。耳目，敢新者也。以其心贞其耳目，以其耳目生其心。生心而不忘，于是而不失其恒。得则慰，失则悲，斯亦不必有高世绝俗之志者而能之，凡有心者之所同触而生其悲愉也。有恒视，无恒美色。有恒听，无恒和声。取新而忘其故，而人道绝矣。天下有若无系于得失利害之数，而耳目之不容自昧者，无恒之民忽之矣。得之无所增，失之无所损，故不必利，新不必害，宜乎其为无恒之民之所忽也，则衣服族姓是已。何取乎衣服？暄清而已矣。何取乎族姓？充位有人，婚姻有耦而已矣。裘奚必其黄黄？笠奚必台？缁奚必撮也？色足愉，富贵足居，奚必尹、吉也？夫谁知人道之所绝续在此矣乎？</p>
<p>以实治者，仁义是已，非便利也。以名治者，纲维于心，莫之易而人纪定，非徇艳称于口耳之谓也。因其利，徇其艳称，耳目取新而今昨不保。鱼无择于沼，禽无择于林，但无择焉，去禽鱼几何哉！取新之久，习新以为故，角可加于额，尾可曳于尻，淫人贱族可以为姻亲，禽容兽态可以为风俗，行且非是而莫之贵。悲夫！欲歌《都人士》之诗以延人纪于颎光，不可得已。</p>
<p>五十七</p>
<p>谈艺者曰：“《国风》好色而不淫，《小雅》怨诽而不伤。”好色而不淫，未能谅怨诽之不伤也。怨诽之不伤，则以之好色而淫者，未之有矣。淫者，非谓其志于燕媟之私也，情极于一往，泛荡而不能自戢也。自戢云者，非欲其崖偨戍削以矜其清孤也，流意以自养，有所私而不自溺，托事之所可有，以开其菀结而平之也。能然，则情挚而不滞，气舒而非有所忘，肃然行于忧哀之途而自得。自得而不失，奚淫之有哉？</p>
<p>诵《采绿》之诗，其得之矣。幽而不，旁行而不迷，方哀而不丧其和，词轻而意至，心有系而不毁其容，可与怨也，可与思也，无所伤，故无所淫也。呜呼！知不伤之乃以不淫者，可以言情矣。孟郊、曹邺之为淫人，谅矣。</p>
<p>五十八</p>
<p>古之营国者，非但城郭沟池、封畛阡陌而已也。城郭沟池以为固，守国之资，而未及于民也。封畛阡陌因天地之产，为民之利，而未及为功于天地也。镇其虚，损其盈，流其恶，取其新，裁成天壤以相民，而后为人君者之道尽。</p>
<p>“原隰既平，泉流既清”，召伯之营谢，夫亦犹行古之道也。故其民肢体得安焉，耳目得旷焉，臭味得和焉，疾眚得远焉。治地以受天之和，迓天以集民之祉。其余者，犹使登高临远之士启其遐心，揫忧拘迮之夫平其悁志。鄙吝袪，怨恶忘，而人安其土。</p>
<p>是故古之王者，非遽致民也，畅民之郁，静民之躁，调其血气以善其心思，故民归之而不离。周衰道弛，风烦韵促，督天下于耕战，而人无以受江山云物之和，抱遐心者，宜其去朝市而若惊矣。</p>
<p>五十九</p>
<p>天子失道，以诸侯授大国；诸侯失道，以士授大家。大国有诸侯，而盟会征伐乱矣。大家有士，而政教风俗乱矣。然则君子许之乎？曰：虽欲勿许而不得也。饮食与生也，教诲与成也，舍徒而载之车，尽其才也。苟其生之，则有父母之道焉；苟其成之，则有师之道焉。苟尽其才，则有君之道焉。君子弗能使之终于陷溺而无与依也，授之可矣。天子授之，恶得不授之？《春秋》所以登五霸之功。诸侯授之，恶得不授之？《小雅》所以采《锦蛮》之诗。原人之情而弗获已，虽大乱承之而不能恤矣。五霸衰而七雄并，世卿降而游侠之死交成，亦末如之何也矣。</p>
<p>六十</p>
<p>用物之薄，身安之而不耻，奉之所敬爱而不嫌，其惟广心以用物者乎！名不可歆，用之以实；实不可茹，用之以名。名实两不可得，则旁求其美而用之，于是而天下之物无不可用也。以斯而或用其薄，于己何耻，于人何嫌哉？故瓠叶之幡幡，采之而幡幡矣，烹之而益非幡幡矣。其名菲，其实凉，犹无已而旁求之未采之前，若幡幡者之迎吾目而欲茹之也，亦善用此瓠叶矣。</p>
<p>故用物者广，而后能自广。自广而安，自广而能不失敬爱于人，君子之所以安土而能爱也。既已非所欲矣，而又从而耻之，是重伤己也。焦心容，而天地之大，若将逼侧，则将夕授之天下而不厌其心，生人之乐无几矣。既无以厚致之，而又怀嫌以将之，精枵神短，和气中隔，爱由以衰，敬由以弛，不自知也，是重伤人也。畏重伤者心远人以逃咎，君亲皆憎府也，无论朋友矣。故歌“幡幡瓠叶”者，可以处约，可以全恩，殆于仁者乎！</p>
<p>六十一</p>
<p>讫百年之日，就群处之人，天下之事自有以相逮而有余用，其无弃人矣乎！其无弃日矣乎！是亦足以成天下之务矣。天下之务成，而百年之日有余也，群处之人吾徒也，裕于用天下而天下裕，事亦恶乎多阻，人亦恶乎多怨哉？</p>
<p>天下已棼矣，又从而棼之。棼之不胜其劳，乃从而置之。缓急不审，成毁不豫图，手足未至，而先之以叫号，害不知所从来，而旁迁其疑惧，于是而日不给于天，力不给于人，棘纷纭，以迄于危亡，而祸恒发于不意，此天下之至不可瘳者也。“不遑他矣”，日不给矣。“何人不将”，人不给矣。促其百年而贫寡其天下，不亡何待哉！</p>
<p>《诗广传》卷三终</p>
<h6 id="阅读日期-2025年04月30日-2025年05月05日-共-6-天">阅读日期：
2025年04月30日-2025年05月05日 共： 6 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
