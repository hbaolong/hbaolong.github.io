<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书059-./CHUAN059.html</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书059-./CHUAN059.html</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="诗广传卷五">诗广传卷五</h4>
<p>周颂</p>
<p>一</p>
<p>延陵季子之何所觌邪，而谓《韶》曰：“如天之无不帱也，如地之无不载也？”故子曰：“知德者鲜矣。”今夫天之德，元亨利贞也；人之德，仁义礼智也；可知而可言者也。虽然，言仁未足以发人之爱也，言义未足以发人之廉也，言礼未足以发人之敬也，言智未足以发人之辨也。非言之不足以发也，发之而无以函之也。故曰：“知不言之言者，可以言言。”谓其函之也。妄者曰：“照之以天”，则抑不知天也。不言以函言，而后仁义礼智无不函焉，斯则如天之帱，如地之载也。</p>
<p>“《清庙》之瑟，朱弦疏越，一唱三叹，有遗音也”，非其澹也，为八音函也。《清庙》之诗，盛德无所扬诩，至敬无所申警，壹人之志，平人之气，纳之于灵承，而函德之量备矣。故以微函显，不若以显而函微也；以理函事，不若以事而函理也。用俄顷之性情，而古今宙合、四时百物，赅而存焉，非拟诸天，其何以俟之哉！张子之言天，曰清也，虚也，一也，大也，知此，乃可以与知《清庙》矣。</p>
<p>二</p>
<p>天有所以为天，文王有所以为文。虽然，以天为有所以为天，则天之体孤矣；以圣人为有所以为圣，则圣人之德私矣。</p>
<p>万汇之生，何主辅焉？百灵之动，何枢椳焉？无已而五殊焉，五殊之变不可以数纪矣。又进而二实乎，二实之化不可以象操矣。无所不一之谓一，有二则非一也，而孰为之唱和乎？而孰为之臣妾乎？无唱非和，无和非唱，无臣妾而不得为君主。时不得而先后焉，故曰“不已”也；势不得而令共焉，故曰“纯”也。“纯一不已”，而天奚有所以为天，圣奚有所以为圣哉？子曰：“四时行焉，百物生焉”，时物皆天也。凡天者皆其所以为天也。子曰：“我学不厌而教不倦也”，学教皆圣也。凡圣者皆其所以为圣也。</p>
<p>不知德者，惰于勤而觊以简，荒于显而息肩于微。荒惰之情不自胜，而后异端中之。或曰机也，而有巧诈之圣；或曰要也，而有挟术之圣；或曰顿也，而有灭裂之圣；或曰密也，而有覆匿之圣。必为之言曰，天有所以为天，圣有所以为圣，而后可文其荒惰之实，圣乃不可得而学，天乃绝于人之心矣。</p>
<p>三</p>
<p>崇德，报功，祈福，三者祭之秩也，非祭之义也。举是三心，致之社稷山川而弗忍，况孝子之享其亲乎？阴阳之良能，人之性也；吉蠲之精意，神之著也。用神之著者，有事于己之性已。以崇、以祈、以报，则二之矣，故曰弗忍也。已况孝子之享其亲乎？</p>
<p>孝子之享其亲，知其亲而享之焉耳。“天地之大德曰生”，舍此而有他德，弗忍崇也；则舍此而有不德，弗忍替也。周公之事文王，壹以舜之事瞽瞍、禹之事鲧事之而已。故《周颂》至矣，文武之德丰矣，而俭于言，弗忍以德故而崇其先，诩扬之而恐其荡乎心，然后情至而无余志，奚况祈报之私哉？</p>
<p>人子之于亲，无择也，无感也，无求也，传之而已矣。有传心焉，有传性焉，有传命焉。《闵予小子》之警于庙，传心者也。《文王》《大明》之播于廷，传性者也。《清庙》《维清》之承于祀，传命者也。传之以命而心性绌矣。道义者，命之委绪；吉凶者，命之栖苴。迎精合漠以反其所自生，《维清》之所以益简也。知“文王之典”，庶几其成而已矣。故以知《宫》之祈昌炽，《长发》之称圣敬，不足以与于周公之享其先也。</p>
<p>四</p>
<p>言之不足，故长言之。君子之于言，祈乎足，勿辞其长也；几乎足，非乐其长也；故曰：“修辞立其诚。”诚者，足而无虚之谓也。虽然，有发不及赴者焉，有含之已盈而终不得抒者焉，有广大而无可殚及者焉，有孤至而不知其余者焉，有寝兴食饮于斯而不假特举者焉。凡此者，皆终古而无足之心也，奚况终古而有足之言也！</p>
<p>其仁人之享帝，孝子之享亲乎！以长言为足而长言穷，以嗟叹为足而嗟叹穷，以咏歌为足而咏歌穷。无已而言之，括歆动之情，约略目前之事，惟恐其滥而有所失也，则《维清》是已。苟足矣，穷矣，无以将其爱敬矣。无已，终不以言宣之，而资大乐之声，昭宣其幽滞，犹愈于言乎！《维清》者，待乐而成章者也。</p>
<p>故修辞者，不可于《维清》而学之也。非周公见文考之情，而靳于一足，则是孝子事亲之心，凿凿乎待言而喻之，不亦逆与！</p>
<p>五</p>
<p>于旅也语，故《烈文》而可以语矣。无言者事神者也，有言者治人者也。合神于人，不远神于幽也；合人于神，不靳人于明也。明则有礼乐，以大文昭之；幽则有鬼神，以大质体之。质事尽而文事兴，至是而幽明合矣。故曰：“会通以观其典礼。”“于戏！前王不忘”，昭明德以格于家邦，人神之通，以奉神而治人者也，非仅以事神者也。于是而言前王之德可矣，所谓可以道古也。</p>
<p>六</p>
<p>惟《昊天有成命》可以事上帝，据云“成王不敢康”，“不敢”者，非颂德之词，故知非祀成王之诗，从《序》为允。于戏！微矣！礼莫大于天，天莫亲于祭，祭莫效于乐，乐莫著于《诗》。《诗》以兴乐，乐以彻幽，《诗》者，幽明之际者也。</p>
<p>视而不可见之色，听而不可闻之声，抟而不可得之象，霏微蜿蜒，漠而灵，虚而实，天之命也，人之神也。命以心通，神以心栖，故《诗》者，象其心而已矣。神非神，物非情，礼节文斯而非仅理，敬介绍斯而非仅诚。来者不可度，以既“有成”者验之，知化以妙迹也。往者不可期，以“不敢康”者图之，用密而召显也。夫然，缋不可见之色，如绣焉；播不可闻之声，如钟鼓焉；执不可执之象，如瓒斝焉；神皆神，物皆情，礼皆理，敬皆诚，故曰而后可以祀上帝也。</p>
<p>呜呼！能知幽明之际，大乐盈而《诗》教显者，鲜矣，况其能效者乎？效之于幽明之际，入幽而不惭，出明而不叛，幽其明而明不倚器，明其幽而幽不栖鬼，此《诗》与乐之无尽藏者也，而孰能知之！</p>
<p>七</p>
<p>天子有善，让于天；子有善，让于亲。通此义者，或曰：敬忌而不能自私，尊尊亲亲而欲奉之也。其说伸，而仁人孝子之道隐矣。或曰：凡人皆天也，凡子皆亲也，因仍其善，酌于其中而斟之升斗，弗得迷而歧之于泉原也。其说伸，而仁人孝子之情犹拓落也。</p>
<p>夫仁人之于天，孝子之于亲，奚其有所奉哉？又奚待推本而一之以源哉？亡欺而已矣。“我将我享，维羊维牛”，充牣肥腯，无瘯蠡之患，而后信天之右也。当从郑《笺》为允，下文循此通之。“仪式刑文王之典，日靖四方，伊嘏文王”，则微文王之典，靖四方不得以靖晏，修其礼乐，我虽欲飨而不能，然后言文王之自嘏也。征之以事，监之以不能，天亲之善，亦既操筹而数之不乱，向日而视之不眩矣。然则奚让乎？弗攘焉耳矣。</p>
<p>故仁人孝子之心，如受重器、捧盈水而不能辞也，如沃霖雨、戴午日而不能避也；循之皆可执，信之以固有，而不俟一再思也。“我其夙夜，畏天之威”，岂严霜之为凛而迅雷之为震也哉！</p>
<p>八</p>
<p>子曰：“祭则受福”，奚福乎？福莫大于祭，故“迄用有成”，周之祯也；“既右享之”，子孙之保也。</p>
<p>天物之丰，疾眚之不作，侯氏之宁，兵戈之偃，康万民，绥四海，荣以其仁，安以其义，可以为福矣；未厎于祀事之成，而弗敢福之也，故曰：乐不如性，性不如命。天之命我者，亲也；亲之命我者，心也。焄蒿悽怆，昭明者往而不可复，而复之一日矣。有事于其所不能事，莫之致而致之，适然得之心而不违，君子之至于命，至此也。乐莫乐于所自生，性莫真于藏之不显。至于命，而乐所自生者复其始也，藏之不显者不罄之福也，故福莫福于祭之成也。</p>
<p>舍祭之为福以求多福，更皇皇其奚求哉？日月方明而吹其爝火，时雨方灌而不释其抱瓮，或曰诞也，愚而已矣。</p>
<p>九</p>
<p>天之威，非其怒也；雷霆者，苏万物者也。雷霆发而百昌相见，故曰：“帝出乎震。”奚有甫出以与物相见，昭苏而蓬勃，即以愤恚者乎？天以苏之，物自震之。万物不谅天之苏己，为之震叠，冥不可与明，弱不可与植，天亦将无如此物何矣。恩之不怀而反见威，天将无怒邪？亦姑任其不怒，而因以为不测之机乎？抑亦乍予之警而终大赍之，则恩溢于望外，而益生其感乎？乃圣人固不为颠倒天下之权，而奚况天哉？以圣人为有颠倒天下之权者，必若苏洵者而后成乎无忌惮之言而不惭。“昊天其子，允王维后。”昭然出身以与天下相苏，未有以权为凭借者也。</p>
<p>故唯知恩威之合者，可与绍天矣。恩之即威，显诸仁也；威之即恩，藏诸用也。呜呼！至矣！</p>
<p>万有之情，不顺之则不动；百昌之气，不动之则不振。积习因循之染，不振之则不新。人情隐，而为达之；天道堙，而为疏之。洋洋乎！王者之志气，淫满乎天下，驰驱淡荡，开心竭才，以用物之弘，愚不肖之心情才识，不足以载焉。譬耳之不任乎雷霆，则雷霆之声溢乎耳而荡乎心矣。</p>
<p>由今念之：以臣代君，以侯易王，举不宁之世而一旦戢戈橐矢焉。播弃之士，名不出闾闬；悲歌之客，志不在王廷。搜微发陋，移心易志，一旦而胥志于在位焉。凡目不足以察其赴景之形，凡耳不足以审其趋壑之响，凡心不足以测其方春之荣矣。</p>
<p>故一文一武，天之大用也；一举一错，天之大衡也。其举而加诸天下，则大仁也。威莫威于大仁，而义次之。即此以疏天下，破其心情才识之畛，而俾发其荣，则震叠之威，抑以仁天下而莫之或侮。故曰以恩合也。《易》曰：“大哉乾元，万物资始，乃统天。”仁配天，则不怒而威矣，奚而不足以父天母地，为天下王哉？</p>
<p>十</p>
<p>然必有见乎其位，肃然必有闻乎其声，忾然必有闻乎其叹息之声，然后可以得似乎其先矣。故功非其所扬也，扬其功是方社之祀；道非其所拟也，拟其道是瞽宗之奠也。</p>
<p>孝子之事其先，惟求诸其神乎！神则无所不浃矣。虚无节者，神所流也；实有节者，神所竟也。于物而见之，于器而见之，于墙屋而见之，于几筵而见之，于绣绘之色而见之，于歌吹考击之声而见之。于彼乎？于此乎？入其庙，践其位，行其礼，奏其乐，无一之不合于漠，而后与其神浃也。其尤者，则莫甚于仿佛之心，咏叹之旨也。从空微而溯之，溯当日之气象而仪之，功由是以兴，道由是以建，斯先王之所以为先王者乎！方求之，胡弗即此以求之也？</p>
<p>故祀文王之诗，以文王之神写之，而文王之声容察矣；祀武王之诗，以武王之神写之，而武王之声容察矣。言之所撰，歌之所永，声之所宣，无非是也。文王之神：肃以清，如其学也；广以远，如其量也；舒以密，如其时也；故诵《清庙》《我将》而文王立于前矣。武王之神：昌以开，如其时也；果以成，如其衷也；惠以盛，如其猷也；故诵《执竞》而武王立于前矣。</p>
<p>故曰：“神也者，妙万物而为言也。”钟鼓载之，喤喤焉，磬管载之，将将焉；威仪载之，简简反反焉；醉饱载之，无不载焉。见其在位，闻其声，闻叹息之声，即其事，成其诗歌，亦既见之于斯，闻之于斯矣，此所谓传先王于万年而不没者也。故曰：“唯孝子可以享亲。”</p>
<p>十一</p>
<p>从后世而言之，衣食足而后礼义兴；从前古而言之，匪但此也。“人之所以异于禽兽者几希。”无不几希矣，况食也者，所以资生而化光者乎？</p>
<p>燧、农以前，我不敢知也，君无适主，妇无适匹，父子、兄弟、朋友不必相信而亲，意者其仅颎光之察乎？昏垫以前，我不敢知也，鲜食艰食相杂矣，九州之野有不粒不火者矣，毛血之气燥，而性为之不平。轩辕之治，其犹未宣乎？《易》曰：“黄帝、尧，舜垂衣裳而天下治。”食之气静，衣之用乃可以文。烝民之听治，后稷立之也。无此疆尔介，皆陈常焉，后稷一之也。故帝贻来牟，丰饱贻矣，性情贻矣，天下可垂裳而治，性情足用也。</p>
<p>食也者，气之充也；气也者，神之绪也；神也者，性之函也。荣秀之成，膏液之美，芬芗之发，是清明之所引也，柔懿之所酝也，蠲洁之所凝也。甘不迷，苦不烦，燥不悍，湿不淖；犷无所生，淫无所荡，惨无所激，滞无所菀，狂无所助；充生人之气而合之，理生人之神而正之，然后函生人之性而中之。故曰：“莫匪尔极”，极者，性之中也。于是而人之异于禽兽者，粲然有纪于形色之日生而不紊。故曰：“思文后稷，克配彼天。”天成性也，文照质也，来牟率育而大文发焉，后稷之所以为文而文相天矣。</p>
<p>呜呼！天育之，圣粒之，凡民乐利之，不粒不火之禽心，其免矣夫！天运替，人纪乱，射生饮血之习，且有开之先者，吾不忍知其终也！</p>
<p>十二</p>
<p>子曰：“其或继周者，虽百世可知也”，谓知其损益也。然则立仲尼于嬴、项之余，通周之变，必有损周之道者矣。所损者，圣人知之，但云“可知”，不即与子张言之。世儒察识不逮颛孙，习《诗》《书》之美而美之，心无适美，又恶足以测其斟酌乎？</p>
<p>圣人亦非之也，而终之，何邪？损者，非缘前王之溢量，已芜而待芟也；益者，非缘前王之阙失，有隙而待补也。凡前王顺天之德，极人之情，行之而王业成，颂声作，天下利赖之无穷矣。乃圣人通变以心知其美，又知其损益，乍言之而如违生人之愿，是以大猷未饬以前，不可亟以言言也。</p>
<p>虽然，圣人尝言之矣，学圣人者尝言之矣。樊迟请学稼，子曰：“吾不如老农”，圣人之言也。许行为并耕之言，孟子曰：“尧舜之治天下，不用于耕”，学圣人者之言也。君子之道：穷之所守者，达之所施；甚贱其流者，不奖其源。故孔子不学稼，而孟子以耕为小人之事。三代以下，粒食具而可忧者不在此，君子之志见矣。《周颂》存者三十一篇，而农家之言四。由仲尼、孟子小樊迟、斥许行之旨而通之，损《周礼》者其在斯乎！</p>
<p>呜呼！言有疑于逸谚，道有疑于瓠落，事有疑于荒亡，圣人不能急喻之人。而千岁以后，訾先王之大美，抑人情之大愿，断然而无怍，其亦孰能得之哉？虽然，夙万乘之驾，集三有事之俊杰，进陇首以谋其升斗，歌咏长言以歆羡之，将无元后之为生民计，有大于此者之姑置也？故曰：“自古皆有死，民无信不立”，食可去矣。且夫兴之而不兴，速之而不速，威之而不威，向之而不向者，民之廉耻与其行谊也。若夫不待兴而生心，不待速而趋时，不待威而恐后，不待向而争先，民之于农事也，则固然矣。抑从而郑重之，“嗟嗟”“噫嘻”以淫溢之乎？</p>
<p>六国强秦，惟不损周而且益之也。鞅之耕战，悝之尽力，汲汲然以为君国子民之术无以逾此，上下交奖以谋食，而民之害气以昌。子曰：“我观周道，幽、厉伤之。”《桑柔》之乱极矣，而其《诗》曰：“好是稼穑，力民代食”，从郑《笺》。则是臣工“噫嘻”之道，幽、厉未之伤也，然而道已伤矣。后圣之所必损，奚疑哉？</p>
<p>无已，其《楚茨》乎！意在祀，不在食也；无已，其《思文》乎！道在陈常，不在育也。虽然，衣食足而后礼义兴，管仲之言也，而仲尼固曰：“管仲之器小也。”</p>
<p>十三</p>
<p>《振鹭》，为客劝也；《有客》，为客歆也。晋客而为之主，适敬在客，劝而歆之，礼也。《有瞽》，始作乐而合乎祖，适敬在祖，客非适敬也，“有客戾止，永观厥成”，然且唯客之歆，何也？古之王者以客为荣，无适而不荣之也。敛四海之和，动之以声容，际虚入漠，流荡充盈，大鸣其豫，以绥昭明凄怆之陟降，匪他是荣，而荣客之观，故曰：无适而不荣也。</p>
<p>斯道也，匪直周道也。夔曰：“祖考来格，虞宾在位”，崇宾如祖，绥祖如宾，由虞讫周一致矣。夫虞、周则非一致也。虞宾，让之裔也；周宾，胜国之孽也。其让不忘，其胜不惭，嫌疑悉捐而胥于一，帝王之通理也。《易》曰：“本乎天者亲上，本乎地者亲下”，形相距而犹亲也，时相间而犹亲也，从其类而已矣。俱为帝皇之裔，同受皇天之祚，德相逮，如手授焉；功相及，如武接焉。精合于灵，气应于几，距之而欣，间之而密，通揖让征诛之变而视犹一致。人之所从，神之所钦，大礼之所洽，大乐之所绥，一而已矣。</p>
<p>彼夫必疑必间，而恩礼不及者，嘉禾不与燕麦同陇，仁禽不与妖鸟同巢。辨其异，慎其同，大统以正，大义以明，从其类而不可乱，久矣。由斯言之，刘、宋、章、詹，相大有为之君，革命创制，无能观通行典，求赵氏之后而宾之，区区于买的喇之侯封，不已傎与？嗣是有兴，以道事君者，兹焉永鉴哉！</p>
<p>十四</p>
<p>“有来雍雍”，则“至止肃肃”矣；“有来雍雍”，而后“至止肃肃”也。故敬者，人之情也，缓之而隐，迫之而浮，待其生而盈；和者，所以待之也，待之而后生，生而徐盈，藏于爱之宅。爱萦其外而不易出，是以迫之而浮。夫天下之不浮其敬者鲜矣。浮以为敬，是中无敬也。以其中之无敬，亿中之固无敬也，于是有敬自外生之嫌，而义外之说立矣。</p>
<p>雍雍者何期乎？肃肃者能勿生乎？君子谋其和，不谋其敬，知敬之固有而不待谋也。静居之敬，以和其心，非以谋敬，以谋和也；执事之敬，以敬其气，即以谋敬，唯谋和也。莫敬于气，而天下之须敬者次之。敛而不束，舒而不忘，微之而使昌，居之而使行，然后有其雍雍，而肃肃者徐以盈矣。善敬者，反之于情，致之于物，油然以生而不息。故曰：“君子大居敬”，言乎其居之也。</p>
<p>十五</p>
<p>荣吾生，荣其所自生也；引吾年，引吾心也。所自生者不荣，而荣其生，辱莫大焉。心之不引，而年引焉，凡生之日，皆死之夜也。引其既死之生而永之，是名乐生而实乐死也。所自生不荣，而但生之荣，是凡荣而皆辱也。以死为生，以辱为荣，哀哉！且以之自愿，而或为人愿之。鳅鳛甘浊水以相呴，夫谁为诏之乎？</p>
<p>“绥我眉寿”，奚绥邪？“介以系祉”，奚介邪？引其孝思，则父母凭之以存，右我考妣而所荣不昧也，然后非死而实生，非辱而实荣矣。故曰：为人子者乐为人兄，以事亲之日长也。</p>
<p>事亲之日徂，耳目口体之尚生，而储为鬼以待死，无已而致之于祭乎，吾犹人也。悲夫！牺牲不成，粢盛不备，衣食不章，浮游以食于万物，举无可安而未即于死，如之何其勿悲！</p>
<p>十六</p>
<p>惰子忌兄弟之孝，贿臣忌朋友之忠；无德以存，忌邻邦之盛；无道而兴，忌故国之虞；非能忌也，犹夫瞽者之相搏，不可释也。故曰：心存者不患，道大者不忧，忧患忘而疑忌消矣。</p>
<p>“有客有客，亦白其马”，视骍犹白，白犹骍也。视白如骍，白其马焉可矣。怪者以其弗可也，见其可而奚怪也？“有萋有苴，萋苴，盛貌。追琢其族”，在彼者犹在此也，其旅犹吾旅也，其萋其苴，则吾萋苴也。福足以怀之，威足以摄之，信吾旅矣。天下未有自有旅而自疑者也。</p>
<p>“文王既勤止，我应受之”，信之幽独矣；“上帝临女，无贰尔心”，信之天下矣。道一而文质一，统一而王国侯邦一，治一而孙子功臣与胜国之胤一也。卧赤子于天下之上而不惊，假三恪以“淫威”，能弗忌焉尔。耰锄棘矜而攘大宝，禽迒兽迹而陟天位者，无望之矣。</p>
<p>十七</p>
<p>人之至燕也，弗待其已至而后信其至也，至之以其未至燕者也。弗知有其未至，则户北，燕也；知有其未至，则代之东，齐之西，卫之北，朔之南，燕国存于心目，他日之至者至此尔。故曰：“不知为不知，是知也。”知有其所未知，既知有矣；信有其所未信，既知信矣；所谓“今日适越而昨至”也。</p>
<p>信未闻之中有声，则其聪密；信未见之中有色，则其明浚；信未合之中有理，则其学精。“将予就之，继犹伴奂”，我乃以知其将而就者之果予就也，而伴奂者既皎然于心目矣。宋襄之于义，赵括之于兵，王通之于经世，荀、杨、韩之于性，怙之以死，而徒为天下蠹心肾肺肝之藏，无未至之境焉耳。</p>
<p>十八</p>
<p>子曰：“小人怀土。”天下莫非土也：天子以天下为土，诸侯以四境为土，卿大夫以采邑禄入为土，士庶人以田泽仓庾笥箧为土。然则天子之有天下，一田泽仓庾笥箧之积也，岌岌乎忧其不固，不亦细乎？“天维显思，命不易哉！”匪道之忧而土之恤，何也？</p>
<p>曰：此非天子之自言也。故言所当者谊也，谊所宜者人也。移以其人而徙以其谊，言乃以吻合于道，而变不失常，又奚病哉？天子曰：“以天下故，而我乃为君”，则天下重于君也，而仁建矣。卿大夫曰：“以我天下故，而建彼以为君也”，信天下重于君也，而义堕矣。</p>
<p>尧释天下而授之舜，舜释天下而授之禹。天命难谌，而谌其匪谌，以释位而迁之，非徒尧、舜之有是心也，抑汤、武之有是心也。奚以知其然邪？汤、武而无是心，则醢信菹越之祸，发于伊、吕矣；即不然，而杯酒释兵之谋进，而赐履专征之命不行矣。汤、武之有是心，则成、康之不可无是心。成、康之亦有是心，故莫大诸侯建于东国，而必不为晁错之谋制之早也。命之不易，天之显道也。嗣天下者尽道而无忧，事天之理得，而他岂恤哉？</p>
<p>虽然，为之臣者则不可不奔相告也。何也？革姓易服者，为人臣者之鞠凶也。其为人臣者之鞠凶，非但弗忍其君之谓也。均是人也，而戴之为君，贞士之倔强，然且有带索拾藜而不忍于从者矣。酌于义而不得弗戴，戴之以终身，而贞士犹为之杀耻，曰：吾之所为义屈者，此一人而已矣。若夫其尝等夷者也，不幸其尝仇雠者也，不幸其尝远之摈之，者也，一旦力屈势易，舍所戴而匍伏稽颡，北面战栗，啜其渖而喜见于颜，有人之心者，尚能忍死于须臾乎？故曰：革命易服，人臣之鞠凶也。鞠凶悬于眉睫，而不保其旦晚，逆揣而无以信其必免，过为人之虑而不知裁，乃进戒于君曰：“命不易哉！”为人臣者剥肤之痛，弗能不以其诚告于君父者也。</p>
<p>若夫有道之君尽其道而无忧，则闻其言而弗惊。凡命皆天，而得失之故轻于鸿毛，奚其惊？虽然，君之弗惊，而未尝不为其臣恤也。臣弗获已而以义戴己，己不能保而俾之移所戴以挫天下之廉耻，固人君之所不安。故不忌臣之戒而绥之，君之仁也。</p>
<p>十九</p>
<p>实，充也；函，量也；充其量斯活矣，故曰：“实函斯活。”君子有取于此，以似仁焉。函之中，仁也，仁则活之理赅而存焉，仁则活之体赅而存焉，仁则活之用赅而存焉，然而必于实矣。函之所至，无不至焉；与函相得，无不浃焉。函之所透，不容已而透矣，然后活矣。先此之理，待此而叙，先此之体，待此而固；先此之用，待此而兴。蕴之乃以缊之，流之乃以条理之，浑之乃以发挥之，坚而朴，神塞而形者，逮乎此而灵善以津淫矣。大哉！实之以效仁之功乎！</p>
<p>函之可实也，数之固有也。实之者，不怙其固有也。而不观于百谷乎？向者藏于函，而胡以不实也？今兹犹是处于函中，而胡以实邪？春气苏之，甘泉渍之，暄风鼓之，和日蒸之，与水相得，与气相迎，而后实于其函。夫君子之于仁，亦由是而已矣。昔者函于心，可以实而未实也。今兹犹是函于心，而胡以实也？学以聚之，思以通之，智以达之，礼以荣之，集义以昌其气，居敬以保其神，备物以通其理，天下皆仁，而吾心皆天下矣。夫然后实于其函，而活弗待于崇朝也。实者，诚也，“诚之者，人之道也”。择而守，学焉而不旷，尽其实有而不歉者，诚之者也。然则天其可怙乎哉！</p>
<p>天能使函而不能使实也，乃其必函之者何也？曰：此贞之起元也。不贞则不干，不函则无以为我体。我体不立，则谷之仁犹空之仁，我之仁犹空之仁，荡然不成乎我，而亦无以成乎仁矣。故曰：“形色，天性也。”形色者，我之函也，而或曰：“圣人无我”，不亦疑于鬼而齐于木石禽虫之化哉！</p>
<p>故知：仁，有函者也；圣人，有我者也。有我以函，而后可实。欲其理乎！小体其大体乎！人心其道心乎！活其活而天下之活归焉。知此者，乃可与言复礼。</p>
<p>二十</p>
<p>加于天下者，皆我之志气也。取天下，则内物而失己；攻天下，则外己而丧己于天下。是故尊生之说匪一，归于啬而已矣。故曰：“治人事天莫如啬。”诚斤斤以其生为尊，则舍啬奚以？虽然，绝人丧我，惮善而不为，与椿同年，与龟同息，亦奚以此草木禽虫之生为保哉！彼之言曰：“吾有大患，为吾有身”，保之益以患之，是以身相盭戾也。天与我以丰而逆用以啬，天与我以丰而滥用其丰，两者相若。犹千金之子，或以侈败，或以吝败，交相笑而归于败也同。</p>
<p>故君子之治人以事天，酌之而已矣，则亦序之而已矣；尤有道焉，辨之而已矣。</p>
<p>酌者何？天下所堪，己所弗堪，浮用以邀天下，勿为也；己所堪，天下所弗堪，浮用以折天下，勿为也。弗以己酌天下，而以天下酌己，疾言遽色，不敢用也。</p>
<p>序者何？意、语、气，相得而成声者也；志、气、度，相函而成象者也。语固不尽意矣，气亦不逮语矣；志约而气盈矣，气欲张而度欲弛矣。勿极语以尽意，勿奔气以追语；勿趋气而枵其志，勿取安于度而惰归其气；即欲尽意，无宁均气以成其条理；即欲尚志，无宁饬度以舒其文章；疾言遽色，不知其亡也。</p>
<p>辨者何？宜用天下，宜为天下用，善者也。尽其言，盛其容，何有嫌焉？不宜为天下用，不宜用天下，不善者也。言之莠，一罄一欬，莠矣。容之汰，一指一盱，汰矣。故言之善，危音亢词，曲尽广引，而神不随之流也；其流者必其不善者也。容之善，高拱垂旒，盛威满态，而气不乘之荡也；其荡者必其不善者也。是故以言止言，不如以理止言也；以容修容，不如以道修容也。直其气，理其魂，正其魂，绪其神，择其精，奚以“早服”？奚以“缘督”？奚以“闭其兑”？奚以“致其虚”？辨者弗啬，而啬者不能辨也。</p>
<p>故曰：“不吴不敖。”吴者其言，以荡生者也；之而或吴，懿其言，未有或吴者也。敖者其容，以耗生者也；损之而或敖，恭其容，未有或敖者也。纪焉，绪焉，类焉，度焉，清焉，温焉，气恶乎蹶？神恶乎驱？太阳之珠恶乎去人？重阳之侮恶乎损心？“不吴不敖，胡考之休”，尊生之道尽矣。故即欲尊其生者，亦无如君子之得也。</p>
<p>二十一</p>
<p>周克殷而年丰，秦有天下而年丰，汤兴而七年旱，周宗将灭而饥馑交斩于四国，君子之知天，知此者也。周克殷而年丰，佑有道也；秦有天下而年丰，存余民也；汤兴而七年旱，警圣修也；周宗将灭而饥馑交斩于四国，穷凶德也。故无所不可为道者，理也；无所不可为理者，天也。</p>
<p>呜呼！维天至矣。以人之知求天之知，以人之虑代天而虑，求之于圣，不该乎愚不肖矣；以愚不肖求之，不逮乎圣矣。上固不及圣，下不安于愚不肖，介然有其知虑，以意天之必然，是量蝉首而求冠则也；介然有其知虑，以疑天下之不然，是缘蠛蠓之有翼而谓龙之不可飞也。用此以治历，则损天以就数；用此以言性，则诬天以伸习。夫亦恶知天广大，无往而非理哉？凫胫之短，鹤颈之长，鲇鳅之涎，鲇鲔之介，竹条之虚，松桧之实，不规之圆，不矩之方，不量之度，不筹之数，举天下之巧无以致其精，举天下之大无以测其弘，举天下之密无以察其几。故曰：维天至矣，不可以情情，不可以识识者也。“绥万邦，屡丰年”，亦一理而已矣，非天之必可邀也。</p>
<p>二十二</p>
<p>有坐而言曰：“父春耜而秋铚，我应食之；母昼绩而宵，我应衣之。”非至愚者，谁忍语此，而抑谁听之哉？《赉》之诗，奚以颂之而无惭邪？</p>
<p>曰：天下者，非天之以报功者也。是故大德不报，大位非报。斯二者与天同体，天抑不得以之而报人也。以舜之孝报以天子，则曾、闵应有国矣。以田千秋之言报之宰相，则贾、董宜为天子矣。是故大德不待报，大位者非以报也。“文王既勤止，我应受之”，受之云者，任之也。勤其勤，敷其敷，定其定，遗大投艰于武王之躬，受之云者，无容辞焉尔。</p>
<p>天下不可为，李耳尚知之，况君子乎？抚则后，虐则仇，后则亲以九州，仇则覆以九族。匹夫之纤恶，天子之重负，许由所为避其难，成汤所为不释其栗也。卫懿公之好鹤，均于林逋，而逋奚以不裂其肝？梁武帝之佞佛，均于裴休、杨亿，而休与亿奚以不死于馁？宋徽宗之嗜书画，均于米芾、文同，而芾与同奚以不毙于俘？武王虽圣，何必履岌岌以为荣哉？文王勤而不敢不受以勤，文王敷绎而不敢不受以敷绎，文王求定而不敢不受以定，武王之于此惴惴尔。惴惴尔，而又奚其惭？</p>
<p>鲁颂</p>
<p>一</p>
<p>有求尽于意而辞不溢，有求尽于辞而意不溢，立言者必有其度，而各从其类。意必尽而俭于辞，用之于《书》；辞必尽而俭于意，用之于《诗》，其定体也。两者相贸，各失其度，匪但其辞之不令也。为之告诫而有余意，是贻人以疑也，特炫其辞，而恩威之用抑黩。为之咏歌而多其意，是荧听也，穷于辞，而兴起之意微矣。</p>
<p>故《诗》者，与《书》异垒而不相入者也。故曰：“言之不足，故嗟叹之；嗟叹之不足，故永歌之；永歌之不足，故不知手之舞之，足之蹈之。”知然，则言固有所不足矣。言不足，则嗟叹永歌，手舞足蹈，以引人于轻微幽浚之中，终不于言而祈足也。故《书》莫胜于文，文者，兼色者也。《诗》莫善于章，章者，一色者也。方欲使之嗟叹之，抑欲使人永歌之，终欲使人舞蹈之，而更为之括初终，摄彼此，喤耳烦心，口促气坌，涕笑欢呶而罔所理，又奚以施诸手足而喻于行缀乎？故备众事于一篇，述百年于一幅，削风旨以极其繁称，淫溢未终而他端蹑进，四者有一焉，非敖辟烦促、政散民流之俗，其不以是为《诗》必矣。</p>
<p>《鲁颂》之于《诗》，敖辟烦促、政散民流之音也。故孔子曰：“周公其衰矣。”先公之教未亡，《风》《雅》之遗犹有存者，其唯《》乎！数马以彰国君之富，犹其类也；长言而不厌，犹其韵也；终篇而不及他，犹其章也。建安之所不能窃，正始之所不能剽，长庆之所不能攘，朱弦疏越之风，留此焉，虽列之《颂》可矣。</p>
<p>二</p>
<p>心各有乡而不相越，道各有宗而不相谋，风各有沿而不相杂。乱之者其淫人乎！甚矣，鲁僖公之淫于齐也！澹以不忘，舒以成，柔以则者，周公之道也。昌而缓，清明而和，微至而敛者，周公之《诗》也。《有》之声胡为乎奏于周公之庭乎？一往而极，儇而荡，乘凌而不必厝之之安；以之管则急，以之弦则繁，以之金则奰，以之革则豗，以之盘旋于舞蹈则轻翾而鸷击，非杂霸之雄心，其谁与为之乎？</p>
<p>鲁僖之于齐桓也，艳其卑耳。召陵之震叠，目荧而心醉之，北面其廷，敝师以望其尘，率夫人于阳谷以从其宴乐，色授魂与而气奔之久矣。匪直僖也，桓迷于赢，庄惑于社，僖靡之，宣怙之，泰山不能为之限，汶水不能为之堑也。子曰：“齐一变，至于鲁”，谓襄、昭以后，狂简之君子移风而逮上也，非谓庄、僖之间也。君子兴于下，周公之教复于上，垂及刘、项之际，而弦诵不淫，故仲尼之泽永于周公。</p>
<p>三</p>
<p>扬雄曰：“正考父尝睎尹吉甫矣，公子奚斯尝睎正考父矣，如欲睎之，孰御焉？”雄不知道，不信其不可睎，故以影取圣人而迷以终世。圣人之大，可张而冒之乎？圣人之深，可浚而至之乎？圣人之于天，可以气相迎随乎？圣人之于人，可以情相比合乎？</p>
<p>周公之颂，天则清明也，人则肃雍也，大则躬与乎武王之功也，深则亲授乎文王之学也，如手携之，如口咀之，质而已矣。故曰：文者，昭质者也。是以约言之而广，忌言之而昌，见其所不见而色赩然，闻其所不闻而声喤然，远引而近综之，其绪萦然。呜呼！奚斯尔何知！严光曰：“卖菜乎，求益也。”多采葑菲之下体而以拟藻乎？溯其事如史，而不足以史也；为其容如图，而不足以图也；陈其物如籍，而不足以籍也；祝其福如巫，而不足以巫也；侈其功如礼至之铭、孔悝之鼎，而不足以掩其恶也。《淮咸》之左次，因人为功而不惭也；嬖母艳妻，淫于祀，荒于会，而不惩也。质之不足与昭，何怪乎如扣木筑土之喧耳而无与兴哉？</p>
<p>故哭之无涕者，哀之非哀也；笑之无欢者，乐之非乐也；歌之无感者，弗足与于长言嗟叹，而割拾以属词也。周公而下，无已，其唐山之《房中》乎！贤于奚斯之颂远矣。</p>
<p>呜呼！圣人而可以似似也，天亦可以登登也。日不睎天而光充于天，水不睎地而流浃于地，心有警，物有应，气有牖，声有绪，莫之澄而清，莫之导而长，莫之放而弘，莫之钻而入，莫之凝而聚，莫之叙而均，莫之敷而荣，莫之抑扬敛纵而叶。文者，道之显事也，而载藏以出，不可掩焉矣。况圣人之洗心而藏密者无迹，而奚其仿佛哉！</p>
<p>商颂</p>
<p>一</p>
<p>采备五色，和备五味，乐备五音，臭备五气，孝子之以享其先者无不备也。虽然，有异道矣。《记》曰：“之生而致死之，不仁而不可为也；之死而致生之，不知而不可为也。”死而求之生，亡而求之存，奚但其不知哉！求之者非其类，意不至，神不徕，如弗求也，殆于不仁矣。故祭之备物也，有人道焉，有神道焉。采五色，和五味，以人享之也，弗忍致之死也；乐五音，臭五气，以神求之也，弗忍求之而弗得也。</p>
<p>周尚文，求之于臭，弗求之味；殷尚质，求之于声，弗求之色。声臭者，神之所主也。虽有绚采，弗视弗知其色；虽有洁荐，弗食弗知其味。待食待视而亲者，人之用也。幽细之音，不听而闻，缭绕之气不齅而觉，声响之达隔垣不蔽，苾芬之入经宿而留，不见其至，莫之能拒，斯非人用之见功、非人用之能效也，神之用也。且夫鬼神而既不能视矣，既不能食矣，笾豆俎铏，彤漆黼黻，如其生之可歆者而致之，人子之心耳，求其实，固判然未有与也。唯夫声之不待听矣，鬼神虽弗能听，而自声通也；臭之不待齅矣，鬼神虽弗能听齅，而臭自彻也。合于漠而漠为之介绍，夫然后求之也亲，而神不遐与！</p>
<p>抑周之尚臭也，又不如殷之尚声也。声与臭者，入空者也。声入空，空亦入声，两相函而不相舍，无有见其畛也。臭虽入空者也，而既有质矣，居然与空有畛域也；吹之而徙，是抑有来去也。来去者，不数数矣，无定即矣。畛域者，犹自以其材质立于空之中，而与空二，不遍察矣。则惟臭入空，而空不入臭也。昭明焄蒿凄怆之气，固与空为宅而质空者也。空之所入，固将假之；空之所弗入，亦弗知之；所以求者至乎神，而神不至乎其所以求，故萧艾脂之缊，诚不如鞉鼓磬鼗筦之昭彻也。际之于上，涵之于下，播之于四旁，摇荡虚明而生其歆浃，殷道至矣。故曰：“衎我烈祖”，诚绥衎之也；“绥我思成”，诚绥之也。孝子慈孙，岂忍于其先之不来而虚题以歆假哉？</p>
<p>二</p>
<p>乐为神之所依，人之所成。何以明其然也？交于天地之间者，事而已矣；动乎天地之间者，言而已矣。事者，容之所出也；言者，音之所成也。未有其事，先有其容；容有不必为事，而事无非容之出也。未之能言，先有其音；音有不必为言，而言无非音之成也。天之与人，与其与万物者，容而已矣，音而已矣。卉木相靡以有容，相切以有音，况鸟兽乎？虫之蠕有度，之鸣有音，况人乎？</p>
<p>是以知：言事，人也；音容，天也。不可以事别，不可以言纪，繁有其音容，而言与事不能相逮，则天下之至广至大者矣。动而应其心，喜怒作止之几形矣；发而因其天，郁鬯舒徐之节见矣、而抑不域之以方所，则天下之至清至明者矣。乘乎气而不逐寓物之变，生乎自然而不袭古今拟议之名，则天下之至亲至密者矣。尽乎一身官窍之用而未加乎天下，则天下之至简至易者矣。该乎万事，事不足以传其神；通乎群言，言不足以追其响，则天下之至灵至神者矣。故音容者，人物之元也，鬼神之绍也；幽而合于鬼神，明而感于性情，莫此为合也。</p>
<p>今夫言，胡之与粤有不知者矣，音则无不知也；今夫事，圣之与愚有不信者矣，容则无不信也。故道尽于有言，德不充；功尽于有事，道不备；充而备之，至于无言之音，无事之容，而德乃大成。故曰：“成于乐。”变动于未言之先，平其喜怒；调和于无事之始，治其威仪。音顺而言顺，言顺者，音顺之绪余也。容成而事成，事成者，容成之功效也。乃以感天下于政令之所不及，故曰：“移风易俗莫善于乐。”</p>
<p>今夫鬼神，事之所不可接，言之所不可酬，仿佛之遇，遇之以容；希微之通，通之以音。霏微蜿蜒，嗟吁唱叹，而与神通理。故曰：“殷荐之上帝，以配祖考。”大哉，圣人之道！治之于视听之中，而得之于形声之外，以此而已矣。</p>
<p>虽然，更有进焉。容者犹有迹也，音者尤无方也。容所不逮，音能逮之，故音以节容，容不能节音。天治人，非人治天也。天治者，神以依也。</p>
<p>虽然，尤有进焉。八音备，大声震，荡涤于两间，而磬特诎然，至于磬而声愈希矣。音之假于物：革丝假于虫兽，竹匏木假于草木，金炼而土陶假于人为，石者无所假也，尤其用天也。故曰：“依我磬声”，音之尤自然者也。呜呼！此可以知圣人事天治人之道矣。</p>
<p>三</p>
<p>“约错衡，八鸾玱玱”，助祭之饰也；“乘大辂，载弧，旗十有二旒”，主祭之饰也。殚敬于神，勿自贬约，而盛致其饰，于义何居？呜呼！斯君子之交于神明，所由异于非君子者与！</p>
<p>是故大裘衮冕，玉辂六马，以养其容；日享太牢，共其玉食，以养其体；丧不吊，疾不问，刑狱不省，以养其神。凡君子之交于神明者，身焉耳。身以答神，蔑敢不敬也；身以绥神，蔑敢不养也。享帝者，享其对越之帝也；享亲者，享其思成之亲也。体恍惚幽微于其魂魄，非其盛不足以凝之矣，故不敢不敬也。敬矣，故不敢不养也。</p>
<p>天地之生，莫贵于人矣；人之生也，莫贵于神矣。神者何也？天之所致美者也。百物之精，文章之色，休嘉之气，两间之美也。函美以生，天地之美藏焉。天致美于百物而为精，致美于人而为神，一而已矣。求之者以其类，发之者以其物。是故精生神而神盛焉，神盛于躬而神明通焉，神明通而鬼神交焉。匪养弗盛也，匪盛弗交也。君子所以多取百物之精以充其气，发其盛而不惭也。</p>
<p>彼非君子者，见神于虚而失诸己，邀神于心而失诸身，疏食坏衣，同居丧之礼以交于神，约其身以羸寒向死之气，而冀神之哀，神莫之哀而人哀之矣。贱形离鬼，淫哀馁气，孰歆之哉？无已，则磷之光，兵死之厉，夜嗥之狐，或与为类而歆之矣乎！呜呼！释氏之以交于神明者，此物此志也。</p>
<p>四</p>
<p>太上敬天，其次敬身，其次敬人，其次敬事。敬天，至矣。至者非独至也，历至而兼至者也。是故敬其事，有不及于人者矣；敬其人，有不及于身者矣；敬其身，有不及于天者矣。事之所不涉，有相涉之人焉；人之所不对，有相对之身焉；身之所不显，有相显之天焉。天也者，括身与人事而受命者也，彻身与人事之未有而凝命者也。故敬天而冒天下之道，亡之有遗焉矣。于事而敬，敬天职也。于人而敬，敬天民也；于身而敬，敬天性也。历之而升，已历者胥其既敬者矣。兼之而顺，所兼者皆其敬焉者矣。</p>
<p>故高者不遗卑也，大者不遗小也，至于虚不遗实也。“圣敬日跻，昭格迟迟，上帝是祗”，此之谓也。跻云者，历也；迟迟者，历之无遗也。故君子不舍事而亲人，不忘人而珍身，不外身而观天。跬之步之，泰、华陟之；之缊之，层云升之；铢之累之，万有周之。故曰：高以下为基，鸿以纤为积，君以民为依，理以事为丽。君子之言天，如是其有据也；君子之事，如是其有渐也。渐以不遗，有据以登而不陨，斯上帝可得而祗矣。</p>
<p>若夫君子所尤恶者，言天而道隐，言跻而学隐者也。颎光之察，道隐矣；凭陵之登，学隐矣。身以为患，物以为刍狗，事以为前识之华，欲以其孤骛之情，溯空明而至于反景之乡，丑天下而无足以当其意，御风而行泠泠然，失风而坠苶苶然，丧身绝人而近于鬼之事矣。故言跻者，勿惮其迟迟焉，几乎道也不远矣。</p>
<p>五</p>
<p>《诗》有《颂》，乐有《桑林》，祀有郊禘，故当时称之，曰：“诸侯宋、鲁，于是观礼。”而子曰“我欲观殷道，是故之宋而不足征”也，何也？察鸟于远，以为燕也，传之则以为蝠也。察鱼于渊，以为鲦也，传之则以为蛭也。精意失而余其迹，犹无余矣。</p>
<p>汤放桀于南巢，曰：“予恐来世以台为口实”，传及于《长发》，而韦、顾、昆吾与桀连类而举矣。率其凌蔑不恤之旨，汤殆以力争得天下而守之以威邪？颂契曰“桓拨”，颂相土曰“烈烈”，颂汤曰“莫我敢曷”，颂后王曰“勿予祸适”，颂武丁曰“挞彼殷武”，殆将暴六百祀之天下于桀日矣。呜呼！此不问而知其非商之旧也。词夸而不惭，音促而不舒，荡人以雄而无以养，斯宋之以征殷而丧殷之征者也。</p>
<p>宋于是乎以世杀其宗臣，宋于是乎以十年而十一战，宋于是乎以不度而争楚于盂、泓，宋于是乎以射天笞地，剥滕吞薛，战齐、楚、魏而速其亡。名之所传，而言随之；言之所流，而志随之；志之所竞，而事随之；志成乎事，而气应之。石为之陨，鹢为之退飞，雀为之生鹯鸱；张束湿之习，上下交奖，天物交变，而殷先王之泽无有余矣。</p>
<p>夏之亡也，无待迁之顽民；周之亡也，无采薇之义士；殷独多有之，则殷之以宽大优柔固结天下者，可知已。精意不传，而相传以竞，宋之承殷，愈于杞之沦夷者能几哉？《长发》《殷武》，宋之《颂》也。《那》《玄鸟》《烈祖》之仅存，不救其紊矣。</p>
<p>《诗广传》卷五终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
