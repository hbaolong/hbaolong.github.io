<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书010-2024年10月22日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书010-2024年10月22日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="周易内传卷三下下经起损讫井">周易内传卷三下·下经起损讫井</h4>
<p>损 兑下艮上</p>
<p>损。有孚元吉，无咎可贞，利有攸往。曷之用？二簋可用享。</p>
<p>《损》《益》亦以《泰》《否》之变而立名义者也。《泰》三之阳进而往上，上之阴退而来三，为《损》。《否》四之阳退而来初，初之阴进而往四，为《益》。不言进退往来，而谓之损益者，卦画一而函三，三复函三而为九，阳全用之，故其数一而九，阴缺其中之一，故二而六，阳实而阴虚，阳用有余，阴用不足，理数之固然也。损之外卦本阴也，阳以三中之实，补上之中虚，而阳之数损矣。《否》之内卦本阴也，阳损其四中之实，以与阴于初，而阴益矣。《损》者，阳之损也。《益》者，阴之益也。阳本至足，以损为惜。阴本不足，以益为幸。故损归阳，而益归阴。内卦立本以定体，外卦趋时以起用者也。损阳之体，益阴之用，而阳损矣。损阳之用，益阴之体，而阴益矣。阳损阴益者，皆自其立本者言之也。起用者往而且消，立本者来而且长者也。内卦在下为民，外卦在上为君。内卦筮得在始为质，外卦后生为文。内卦在中为情，外卦在外为事。内卦方生为德，外卦立制为刑。损民以养君，损质以尚文，损情以适事，损德以用刑，皆《损》道也。而《益》反是。《损》《益》者，阴阳交错以成化，自然之理，人心自有之几，《损》不必凶，而《益》不必吉也。《恒》不谓之损者，损必损于已定之余，而《恒》损之于初，则不知变通之用，故《恒》多凶。《咸》不谓之益者，益必益于实，而《咸》以其余相益，则偶然之感，而固非相益也。《损》《益》，天地之大用，非密审于立本趋时之道者，不足以与于斯。故二卦之《彖辞》极赞其道之盛焉。</p>
<p>“有孚”者，初与二刚相孚，四与五柔相孚，阴阳交足于内，自相信以为无忧，而后以其有余者损下而益上，损刚而益柔，阳固充实，未丧其中位，而阴已足，以利其用，非内不足而徇乎外者，惟其有孚，则“元吉”矣。阳虽损而中道自得，根本自固也。以君民言之，仰事俯畜之有余，而贡赋将焉，上亦虚以待之，而置之有余之地，未尝恃之以自养而迫于求。以性情、学术、事功言之，质已实，情已至，德已洽，而不欲其太过，乃损其余以补之，使文外著，事有节，刑有章，而非亏本而侈其末也，故“元吉”也。以其捐体而从用，疑有咎也，故又申言其“无咎”，以其舍同类而趋于异，疑于不可贞也，故又申言其“可贞”。如是，则三之阳往而上，合义而利物，允矣。圣人恐占者当损之时，《损》以为道，而有疑于非吉利之事，虑其为咎而不可贞，则无以应天地自然之理，人心节宣之妙，故备言其道之无不宜，以使安于《损》焉。观于《彖传》，而旧说之拘于一端，其亡当多矣。</p>
<p>既已备言《损》道之美，而更发明其用之善，见损而非有伤也。“曷”者，劝其用之辞。“二簋”，特牲之馈，祭飨之薄者也。言当损而何弗损哉？二簋可矣。阳之居三者，阳之余也，损之而不伤其实者，阳之数，三其九而二十有七，所损者三耳。君足而民自余，文生而质自存，事适而情自固，刑用而德不衰也。</p>
<h6 id="彖曰损损下益上其道上行">《彖》曰：损，损下益上，其道上行。</h6>
<p>“上行”，上者行也。三为阳之上，上为阴之上。上者处有余之势，而道在进，所宜行者也。</p>
<p>损而有孚元吉，无咎可贞，利有攸往。</p>
<p>惟其上行，而不损其中之实，故备此数美。</p>
<p>“曷之用，二簋可用享”，二簋应有时。</p>
<p>阳道方盛，损其余而不忧；阴道欲消，益之以一阳而得固。故二簋虽薄，而人神宾主之情自应，惟其时而已。</p>
<p>损刚益柔有时。</p>
<p>《乾》刚，《坤》柔。损《乾》益《坤》也。《乾》道上行，行者以时行而损；《坤》道下行，益之以阳而情顺也。《乾》《坤》之交方泰，以变通而益利其用，乘其至足而用其所余，则损刚益柔，非以伤阳而亵交于阴，乃因可损之时而损也。</p>
<p>损益盈虚，与时偕行。</p>
<p>此极言《损》之密用，而推必动之几，一皆自然之理也。阳已盈则损，阴极乎虚则益；损则盈者虚，益则虚者盈矣。“与时偕行”，行于时之中，变化不测，而时以不滞也。</p>
<p>盖尝观于四时之行矣；春夏为阳，秋冬为阴，而非必有截然分界之期而不相为通。阴、晴、寒、暑，于至盛之中早有互动之几，密运推移，以损此之有余，益彼之不足。荠麦冬荣，靡草夏死，几用其微，一如二簋之享，而阴阳之成质不亏，生杀之功能自定，则有孚而可贞者固然；时行其正，损益行其权，乃既损既益，而时因以变迁，则损益行，而时因与偕行也。一元之开阖，一岁之启闭，乃至一日之旦暮，一刻之推移，皆有损益存乎其间，而人特未之觉耳。愚者见其虚而以为损，而不知未尝损也；见其盈而以为不可损，而不知其固损也。苟明乎此，则节宣顺其理势，调变因其性情，质文、刑德、哀乐、取舍无容执滞，而节有余以相不足，无一念之可废其几矣，庶几得“与时偕行”之大用与！</p>
<p>凡言时者，皆在占《易》者之审身世而知通，而学《易》者不可躐等而强合。惟圣人德盛化神，自无不偕乎时；其立教以示天下，则使人知其理之固然，而勿容过为忧疑以悖道尔。</p>
<h6
id="象曰山下有泽损君子以惩忿窒欲">《象》曰：山下有泽，损，君子以惩忿窒欲。</h6>
<p>阳已过，则亢而成“忿”；阴已极，则靡而成“欲”。损阳之外发者以虚，而悦则忿息；益阴之将衰者以刚，而止则欲遏。欲窒，则志行高而如山之峙；忿惩，则惠泽行而如泽之润。山泽者，自修之德；风雷者，为学之功。老子曰“为学日益，为道日损”，亦窥见此意与？</p>
<h6 id="初九已事遄往无咎酌损之">初九，已事遄往，无咎，酌损之。</h6>
<p>损者三也，受益者上也。然盈虚之变，非骤然而遽成，必以渐为推移，而未变者已早变其故。三损而《乾》刚已成《兑》悦，上益而《坤》柔已从《艮》止，非徒三、上之损益已也。初、二之情已移，而后三之行乃决，故曰“三人行”，明非三独有损之志，特所用者三尔。初九以刚居刚，而潜处于下，未有必损之情，故于占此爻者戒之曰，能辍其阳道潜藏之事，而“遄往”以益上，则可“无咎”；且申释之曰，非欲初之损也，乃往而“酌”所宜损者“损之”也。损、益自然之理，于德本无得失，故但戒占者，当其时位，则思所以善处之焉。与他卦之义例不同。</p>
<h6 id="象曰已事遄往尚合志也">《象》曰“已事遄往”，尚合志也。</h6>
<p>“尚”，庶几也。能“已事”而“遄往”，则与三合志，而不以损为歉也。</p>
<h6 id="九二利贞征凶弗损益之">九二，利贞，征凶，弗损益之。</h6>
<p>二居中而为阳刚之主，尸损之事者；以刚居柔，情不能自固，则有急于损之心矣。损者必有余而后可损，立本固而后可以趋时，是以有孚乃吉；故戒之以守正则利，往损则凶。二但固守其刚，使充足于内，则不待损而自有以益上矣，亦戒辞也。初退而二进，初刚而二柔，故一则劝其往，一则止其征，裁成之道也。</p>
<h6 id="象曰九二利贞中以为志也">《象》曰“九二利贞”，中以为志也。</h6>
<p>位既中，则当固守其中而不妄动，以听三之损。</p>
<h6
id="六三三人行则损一人一人行则得其友">六三，三人行则损一人，一人行则得其友。</h6>
<p>“则”者，自然之辞，言理数之必尔也。卦之画成于三，三则盈矣。“三人行”，而数已盈，气已足，而必损其一；无俱损之理，亦无不损之道也。“损一人”，则一人行矣；而其行之一人，则必得其友者，而后损之而安也。内卦本《乾》，变为《兑》者，损其三中之一也。三处有余之地，而既损为阴，与四、五同道而相友，《坤》道成焉，损三而交得矣。象既成，而有天包地外之象；阳运乎外，阴处乎中，天地之化机于此而著。占者得此，则当斟酌彼己之宜，利用其损，情遂而事宜，斯虽损而固无伤矣。</p>
<h6 id="象曰一人行三则疑也">《象》曰：一人行，三则疑也。</h6>
<p>所以六三之独损以往者，以无三人俱损之理，而所损者必其所宜损，则损之而各得其情之所安。初吝于损，二志于损，皆失理而疑；六三行，则亡疑，所谓“二簋应有时”也。</p>
<h6 id="六四损其疾使遄有喜无咎">六四，损其疾，使遄有喜，无咎。</h6>
<p>内卦本《乾》体而三损，使其不损，则阳摈阴而阴乘阳，四受其冲，病矣。三之损，损四之“疾”也。不待上之受益，而早喜其居位之得安，因相与相得而为友。夫利彼之损，而以柔相昵，疑有咎也；而四当位之柔，静正无求益之心，故无咎。</p>
<h6 id="象曰损其疾亦可喜也">《象》曰“损其疾”，亦可喜也。</h6>
<p>喜而友之可也。</p>
<h6
id="六五或益之十朋之龟弗克违元吉">六五，或益之十朋之龟，弗克违，元吉。</h6>
<p>言“或”者，三非五之正应。五之所不望其益者也。两贝为“朋”。“龟”，守国之宝也。三本损以益上，非益五也。乃卦本《坤》体，三阴居外而欲消，得上之益以止，而安于尊位，是五之宝也。“弗克违”者，理数之自致。“元吉”，无所待而自吉也。</p>
<h6 id="象曰六五元吉自上佑也">《象》曰：六五元吉，自上佑也。</h6>
<p>“上”，谓上九。“佑”者，保其尊，上受益，而五承其佑矣。</p>
<h6
id="上九弗损益之无咎贞吉利有攸往得臣无家">上九，弗损益之，无咎，贞吉。利有攸往，得臣无家。</h6>
<p>《易》之文简，故多词同而意异。此言“弗损益之”，与九二之义异，谓无所损而受益也。上于下，宜损己以益之，而阴数止六，有可益而无可损，则于义无咎，而守正以受益为吉矣。既益，则“利有攸往”矣。上为君，下为臣，内卦损阳以益上，忘家忧国之臣也。而上与三正应而得之，固分义之可受者也。</p>
<h6 id="象曰弗损益之大得志也">《象》曰“弗损益之”，大得志也。</h6>
<p>得忘家之臣，而安止以受益，得志而利于行矣。</p>
<p>益 震下巽上</p>
<p>益。利有攸往，利涉大川。</p>
<p>《益》以损《乾》之刚，益《坤》之柔，而谓之《益》，不谓之《损》者，刚虽损于四以益阴于初，而为方生之爻，阳道且立本而日长，则阴益而阳亦益，非若《损》之损三以居上，为已往之爻，寄居于天位之上，实自损以益彼也。华归根而成实，君自节以裕民，文反朴而厚质，志抑亢而善动，“利有攸往”，允矣。“利涉大川”之义，《彖传》详之。</p>
<h6
id="彖曰益损上益下民说无疆自上下下其道大光利有攸往中正有庆下下上下字户嫁反说弋雪反">《彖》曰：益，损上益下，民说无疆。自上下下，其道大光。“利有攸往”，中正有庆。下下，上下字，户嫁反。说，弋雪反。</h6>
<p>此通释“利有攸往”之义，益民而民说，一义也。阳自上而下，返于初以消《否》，正其志于内，而光昭上行，一义也。阴居二，阳居五，各得中而正，而四之益初，二受其益，外来之庆，以赞其行，一义也。略言三义，而《益》之利于往者可推矣。</p>
<p>“利涉大川”，木道乃行，益动而巽，日进无疆。</p>
<p>此通释“利涉大川”之义。“木”谓《巽》也。京房谓《震》《巽》皆属木，屈八卦以就五行，其说不通。“行”，动之使行也。动之而《巽》以行。行为渐进而不遽，为舟行之象。循涯日进，而无远不届，行舟之利所以不可御也。</p>
<p>天施地生，其益无方。凡益之道，与时偕行。</p>
<p>此推言《益》道之大，为《乾》《坤》合德之大用也。阳之益初，天之交于地以施也。阴之进而居四，载阳以发生也。凡天地之间，流峙动植，灵蠢华实，利用于万物者，皆此气机自然之感为之。盈于两间，备其蕃变，“益无方”矣。而其无方者，惟以时行而与偕行，自昼徂夜，自春徂冬，自来今以溯往古，无时不施，则无时不生。故一芽之发，渐为千章之木；一卵之化，积为吞舟之鱼。其日长而充周洋溢者，自不能知，人不能见其增长之形，而与寒暑晦明默为运动，消于此者长于彼，屈于往者伸于来。学《易》者而知此，则天下皆取善之资，而吾心无可弛之念，其于益也不亦大乎！</p>
<h6
id="象曰风雷益君子以见善则迁有过则改">《象》曰：风雷益，君子以见善则迁，有过则改。</h6>
<p>阴凝于下而不上交，阳来初以动之而改其过，雷以震懦之象。阳安于上而不下交，阴往四以顺之而成其美，风以导和之象。“则”者，速辞。风雷，至速者也。改过迁善，以速而益。四之损、初之益，皆在卦下，速也。益者，学以益性之正；损者，修以损情之偏；君子之善用《损》《益》也。</p>
<h6 id="初九利用为大作元吉无咎">初九，利用为大作，元吉，无咎。</h6>
<p>初既受益，《乾》道下施而为长子，可以大有为矣。乃阳之下施以惠初，非徒利其生，而实以成其能，非体《乾》元之德，以承天之佑，则不足以胜其任，故必“元吉”而后无咎。</p>
<h6 id="象曰元吉无咎下不厚事也">《象》曰“元吉无咎”，下不厚事也。</h6>
<p>其位在下，力固不厚，虑其奋兴一时，而不足以继，故戒而勉之。此亦为占得者言也。</p>
<h6
id="六二或益之十朋之龟弗克违永贞吉王用享于帝吉">六二，或益之十朋之龟，弗克违，永贞吉。王用享于帝，吉。</h6>
<p>阳益于初，以辅二而消其《否》，二之得益大矣，故与《损》五同其象，而六二柔中得位，乐受阳施，以保其正，则其吉永固，较《损》五为尤吉焉。有其德，受其福，而柔顺不敢自居为功，乃以禋祀于上帝。所谓天子有善，让于天，神斯享之，尤其吉矣。二上应五，自有此象。</p>
<h6 id="象曰或益之自外来也">《象》曰“或益之”，自外来也。</h6>
<p>外谓外卦，《乾》也，天所益也。</p>
<h6
id="六三益之用凶事无咎有孚中行告公用圭">六三，益之用凶事，无咎。有孚中行，告公用圭。</h6>
<p>“益之用”，资《益》以为用也。“凶事”，水火、兵戎、死丧之事。“孚”，三与二、四合德也。“中行”，卦三阴而三当其中，行以告而请益也。“公”谓四。四近九五尊位，为三公。“圭”，诸侯之聘圭，以昭信也。三比外卦而为进爻。阴欲求益于阳，而三行以请于四。请而求益，非君子之道。惟水火有分灾之礼，兵戎有救患之典，死丧有赙襚之仪，则与者非滥，求者非贪，可无咎也。三望益，而二阴与之同心，乃行以告而抒其诚信，有大夫承命诉讣之象。忧患在己，既为礼所宜请，则上下同心而输忱以往，宜矣。天王之求车、求金，贪也；陈灾而不告火，慢也。皆咎也。</p>
<h6 id="象曰益用凶事固有之也">《象》曰：益用凶事，固有之也。</h6>
<p>固有其情，固有其礼，则可固有其事。诸侯之礼，凶必告讣，而邻益之。通诸士大夫之于知交，亦此礼也。故士待外姻至而后葬。</p>
<h6
id="六四中行告公从利用为依迁国">六四，中行告公从，利用为依迁国。</h6>
<p>“中行告公从”者，三来告而四从之，因以其阳之固足者益初也。“迁国”者，阳下益初，则阴迁居于此也。“依”，《本义》谓如“晋郑焉依”之依，是已。四既损阳以益初，从三之告，则与三同其柔德，相比以奠其位而得所居，所谓“因不失其亲”也。与《损》三得友之义同。</p>
<h6 id="象曰告公从以益志也">《象》曰“告公从”，以益志也。</h6>
<p>本有往益之志，故告而必从。盖阳无不施之理，惟阴亢而不求，则阳有所不能强施，如瘠土之不受膏雨，亦无如之何矣。阴能仰承，阳必下应，施之而阳不为损，阳岂有吝情哉！</p>
<h6
id="九五有孚惠心勿问元吉有孚惠我德">九五，有孚惠心勿问，元吉。有孚惠我德。</h6>
<p>五位天德，其施惠于下以益阴之生者，心固然也。四本《乾》体，与五同德，相孚而惠心一也。告而即从，不待五之问焉，默承其意，以资始之益益下，吉莫尚矣。“惠”者，四往益初之德也，而功归于五，则何待五之损己而后益于物哉！天之施万物以生者，四时五行之气施之也，而推其德者曰“天施”，王用享焉。然则大臣承主意以惠天下，而德归天子，君子资圣训以惠后学，而德归圣人，德之至者不劳而惠行焉，《益》之所为有益而未尝损也，惟视其所孚者而已矣。</p>
<h6
id="象曰有孚惠心勿问之矣惠我德大得志也">《象》曰“有孚惠心”，勿问之矣。“惠我德”，大得志也。</h6>
<p>四既合德以行惠，可勿问矣。“大”谓阳。益行而不劳，得志可知。</p>
<h6
id="上九莫益之或击之立心勿恒凶">上九，莫益之，或击之，立心勿恒，凶。</h6>
<p>四损己以益下，故有为依之利。五有惠心以孚四，故归德而获享帝之报。上九阳亢在上，骄吝而无益物之心，无益于物，物亦莫有益之者，而或且击之矣。吝生于骄，而骄吝者之心，当其求益而畏击，则不能无望于人；及其终不得益，而未必有击之者，则又亢而自恃，自以为善揣人情，而可以术御，而不知无恒者，人之所厌恶，而自绝于天也。《益》上与《损》初，皆吝于损而无益者，《损》初位下而上承二，故可劝勉之以；《益》上已亢，故决言其凶。骄以成吝，祸尤不可解也。勿，无通。</p>
<h6
id="象曰莫益之偏辞也或击之自外来也">《象》曰“莫益之”，偏辞也。“或击之”，自外来也。</h6>
<p>不言上不益物，但言物“莫益之”者，从一偏言之，以该其全理。“自外来”者，卦中无相击之爻，而天下祸生不测，则莫为之益；亲戚且叛，而兵戎自至，发于其所不及防也。</p>
<p>夬 乾下兑上</p>
<p>夬。扬于王庭，孚号有厉。告自邑，不利即戎，利有攸往。号，胡刀反。</p>
<p>《夬》之为决者，绝而摈之于外，如决水者，不停贮之，决而任其所往，求其无相淹濡，而不复问所以处之也。为卦，阳盛已极，上居天位，下协众志，一阴尚留，而处之于外。阳已席乎安富尊荣，而绝阴于无实之地，以是为刚断之已至矣。乃阴终乘其上而睥睨之，阴固不能忘情乎阳，阳亦岂能泰然处之而不忧，故《爻辞》多忧，而《彖辞》亦危。</p>
<p>阴之为德，在人为小人，为女子，为夷狄，在心则为利，为欲。处女子、小人者，置之于中而闲之，处夷狄者，抑之使下而抚之；若使亢焉化外，而徒摈之以重其怨，则其为忧危之府，必矣。以义制利，以理制欲者，天理即寓于人情之中。天理流行，而声色货利皆从之而正。若恃其性情之刚，遂割弃人情以杜塞之，使不足以行，则处心危，而利欲之乘之也，终因间而复发，二者皆危道也。故统帅群阳以摈一阴，而且进且退，终窒碍而不得坦然以自信焉。</p>
<p>呜呼！天下岂有五阳同力，而不能胜一阴者哉！惟恃其盛而摈之以为不足治，乃不知彼之方逸居于局外，以下窥我之得失也。故三代以下，为王者不治夷狄之说，自以为道胜无忧，而永嘉、靖康，凭陵祸发，垂至于祥兴海上之惨，千古同悲。野火之燎，一爝未灭，乘风而熹，岂在大乎！五王诛武氏，而三思犹蒙王爵，《要典》焚而冯铨犹以故相优游辇下，皆此象也。其在学者，则三月不违之仁，尤当谨非礼于视听言动之著见。伯禹戒舜，罔若丹朱，召公陈《旅獒》，拟之商纣；一私未净，战战栗栗，尤在慎终，可不戒夫！是以知《夬》者，忧危之府也。日之朔，月之望，有薄蚀焉；盛夏之荣，有靡草焉。天地且然，而况于人乎！</p>
<p>“扬”者，栩栩自安之貌。宫中曰“庭”，“王庭”，王之后宫也。阴居五之上而当位，虽摈绝之，犹安其所，而乘其后以俯窥也。如是，则群阳相与交孚，以号呼不宁，而见其危矣。危则自治不可不饰，故必“告自邑”，亟内治；则忧群阳之不相下，而必申命以有合也。内治修，则徐而制之，专任能者以建威销萌，可矣。若恃众盛而以即戎，九节度之所以溃于相州也。“利有攸往”，内治得，则率道以行，阴自无号而消沮矣。慎终之道，忧危之吉也。</p>
<h6
id="彖曰夬决也刚决柔也健而说决而和说弋雪反">《彖》曰：夬，决也，刚决柔也。健而说，决而和。说，弋雪反。</h6>
<p>健故决，说故和。决之不尽，阴得以相说而遂与之和。</p>
<p>“扬于王庭”，柔乘五刚也。</p>
<p>乘刚，故扬扬而自得。阳既盛，五已据天位，柔复乘于其上，忧若在外，实在内也。</p>
<p>“孚号有厉”，其危乃光也。</p>
<p>知其危乃光大，而不与阴为缘。</p>
<p>“告自邑，不利即戎”，所尚乃穷也。</p>
<p>以刚之盛为尚，而恃之以战阴，则穷。</p>
<p>“利有攸往”，刚长乃终也。长，上声。</p>
<p>追修其德而不已，道胜于己，阴乃终凶。</p>
<h6
id="象曰泽上于天夬君子以施禄及下居德则忌">《象》曰：泽上于天，夬，君子以施禄及下，居德则忌。</h6>
<p>“泽上于天”，势必下降，《夬》之象也。君子在上，以禄待天下之贤者，无所吝留，取法于此，所繇异于项籍之印刓不与也。然泽者天之泽，禄者天之禄，非君子以市恩而可居之为德者也。有居德之心则骄，而士且不以为德，故忌而戒之。</p>
<h6 id="初九壮于前趾往不胜为咎">初九，壮于前趾，往不胜为咎。</h6>
<p>初居下位，恃积刚之势，以刚居刚，遽欲前以逼阴，力弱而不相及，不胜必矣。不胜，则阳之锐折，而阴益安据于上，所谓“与于不仁之甚者”也。位未高，道未盛，而欲攻小人，则一不胜而且折入于邪，贾捐之是也。德未充，义未精，而欲遏制人欲，必且激而成乎妄，佛、老是也。皆以壮为咎者也。</p>
<h6 id="象曰不胜而往咎也">《象》曰：不胜而往，咎也。</h6>
<p>量其不胜，惟益自强于善则可矣。</p>
<h6
id="九二惕号莫夜有戎勿恤莫漠故后">九二，惕号，莫夜有戎，勿恤。莫，漠故后。</h6>
<p>九二刚中而居柔位，强于自治而不暇与物竞者也。“惕”者，心之忧也。“号”者，戒群阳使之自治也。上六非二之应，又相去疏远，其有戎心，出于非意，“莫夜”之寇也。害不及己，勿恤焉可矣。卦惟此爻为得，然谨慎自持，而不能恤阴之未去，故《夬》之为卦，决而实不能决也。</p>
<h6 id="象曰有戎勿恤得中道也">《象》曰“有戎勿恤”，得中道也。</h6>
<p>以刚居柔，中而得其道矣。道得，则戎不能为之伤，故可勿恤。</p>
<h6
id="九三壮于有凶君子夬夬独行遇雨若濡有愠无咎">九三，壮于，有凶。君子夬夬，独行遇雨若濡，有愠，无咎。</h6>
<p>三与上应，有比匪之嫌；既与为正应，情固不可绝，而外必示之以不屈，则小人且怨，而难及之。周之所以杀身，“壮”之凶也。以刚居刚，志非合污，则决然于《夬》，而以与诸阳并进。己独遇上六，有相沾濡之迹，心愠结而不容、不形于色，则虽凶而“无咎”。称“君子”者，谅其志之终正而为君子。</p>
<h6 id="象曰君子夬夬终无咎也">《象》曰“君子夬夬”，终无咎也。</h6>
<p>事虽凶而义自正，惟其决于《夬》也。</p>
<h6
id="九四臀无肤其行次且牵羊悔亡闻言不信次七私反且七余反">九四，臀无肤，其行次且，牵羊悔亡，闻言不信。次，七私反。且，七余反。</h6>
<p>九四以刚居柔，而为退爻，不能敏于《夬》者也，故为羸弱不能行之象。然使随九五之后，而奖九五以前进，如牵羊者之从其后而鞭之，则阴可消而悔亡。乃与《兑》为体，闻上六之甘言，将不信诸阳之同德，则亦安能亡悔哉？以其与阳为类也，故可有“牵羊”之德，以其弱而易悦也，故终“不信”。</p>
<h6
id="象曰其行次且位不当也闻言不信聪不明也">《象》曰“其行次且”，位不当也。“闻言不信”，聪不明也。</h6>
<p>听之能明，辨其贞邪而已。与邪合体，则甘言得进而惑之。</p>
<h6
id="九五苋陆夬夬中行无咎苋胡官反从艹与从草者异">九五，苋陆夬夬，中行无咎。苋，胡官反，从艹，与从草者异。</h6>
<p>“苋”，细角羊，不能触者。“陆”，平原之地，羊所乐处也。《兑》本羊体，而行于平原，得其所安，故有此象。九五虽迫近上六，有决于驱除之责，而安居自得，与之邻而无戒心，夬夬而实未决也。以其得位居中，而非昵于阴柔，故亦可以无咎。</p>
<h6 id="象曰中行无咎中未光也">《象》曰“中行无咎”，中未光也。</h6>
<p>与上比而共为《兑》体，心系于悦，仅以免咎而已。《夬》之九五与《剥》之六五同，故《剥》五承宠而利，《夬》五夬夬而未光。</p>
<h6 id="上六无号终有凶">上六，无号，终有凶。</h6>
<p>阴慝僭上，虽有与之应而相比以说者，时至则瓦解。徐达师至通州而元主北去，不能望救于人也。以群阳相牵，故必待其运之已穷，而终乃凶。《本义》谓“占者有君子之德，则其敌当之，不然反是”。《易》不为小人谋，义固然也。</p>
<h6 id="象曰无号之凶终不可长也">《象》曰：无号之凶，终不可长也。</h6>
<p>为君子者可以慰矣，勿疑其乘人之上而不易拔也。</p>
<p>姤 巽下乾上</p>
<p>姤。女壮，勿用取女。取，七句反。</p>
<p>不期而会曰“遇”，《姤》之象也。遇本草次不以礼相见之辞，而“姤”乃女子邂逅，与男相遇之谓，其为不贞明矣。阴之忽生于群阳之下，本欲干阳，而力尚不能敌，故巽以相入，求以得阳之心，而逞其不轨之志，其貌弱，其情壮矣。卦本一阴为主，而卦之名义、《彖》《爻》，皆为阳戒，小人之幸，君子之不幸也。若恤其孤弱卑下而容其遇，则抑岂知其志之壮也，目中已无君子，将入其腹心而为之蟊贼哉！故一阴而遇五阳，志无适从，与己悦者，因而入之。不幸而与之遇，视其令色如戈矛，闻其甘言如咒诅，得其厚赂如鸩毒，坚刚不为之动，则无如我何。女虽淫悍，岂能伤不取之人乎？乃在不期而会之际，阳方盛而二、五皆未丧其中，则忽之以为不足忧，而乍然相喜者多矣。戒之于早，犹可不乱，而非中人以下所能无惑也。</p>
<h6
id="彖曰姤遇也柔遇刚也勿用取女不可与长也">《彖》曰：姤，遇也，柔遇刚也。“勿用取女”，不可与长也。</h6>
<p>乍然相得，终必相亢，岂可长哉！宋与女真遇，而欲恃之亡辽，高丽主知，而宋不知，乃终以亡。唐高宗纳武氏之日，岂知其灭唐之宗社哉！</p>
<p>天地相遇，品物咸章也。刚遇中正，天下大行也。</p>
<p>《姤》之为时，已极乎阳道之忧危，而夫子推言天地之化，以通大人正己格物之道，抑岂必不相遇而始亨哉！苟有其德，则且与天地同其化机，夷狄可使怀柔，小人可使效命，女子可使承顺，则虽《姤》而何伤于盛德！如天之遇地而品物荣，天不失其刚健中正之德，则化无不行。君子以刚健中正，率礼无违而遇之，则小人顺而天下无不服从。然则越礼以取女者，自始不终，非必不与阴遇而始得行其志。即食色而礼在，即兵刑而仁行。苗格于舞干，暬御奄尹正于冢宰，皆遇之以其道者也。</p>
<p>姤之时义大矣哉！</p>
<p>《本义》曰：“几微之际，圣人所谨。”当其时，制其义，非圣人不能。然亦岂有他道哉？以义制利，以礼制欲，以敬制怠，则无不可遇之阴矣。</p>
<h6
id="象曰天下有风姤后以施命诰四方">《象》曰：天下有风，姤，后以施命诰四方。</h6>
<p>天之所以资始万物者，非但风也；而下施于物，则暄风至而物皆生，凉风至而物皆成，物乃得以遇天之施矣。王者之积德以为天下父母，而民或不喻其志，则假诰命以诏之，而天下喻焉，取象于此。顾其发为王言，必深切出于至诚，以入于人之隐微，非饰词而人遂动也，道配天而后化如风也。然惟君道宜然，以其所及者远，故必诰而后喻。降此以下，惟务躬行，以言感人，则抑末矣。《姤》本不贞之卦，而《大象》专取天，风之义，与《彖》全别。圣人不主故常，观阴阳之变，而即变以取正。故读《易》者不可以《大象》例《彖》也，类如此。</p>
<h6
id="初六系于金柅贞吉有攸往见凶羸豕孚蹢躅">初六，系于金柅，贞吉。有攸往，见凶。羸豕孚蹢躅。</h6>
<p>“柅”，所以止车者。“见凶”，天下遇其凶也。初六孤阴卑下，故曰“羸豕”。牝豕之淫走也必羸。“孚”，如期而不爽。“蹢躅”，行而不止也。“系于金柅贞吉”，以戒阴而喻之以吉道也。一阴而遇一阳，与二相守，则不失其贞吉矣。若不系而逞，遇所宜从者而前进，则将干乱群阳，而天下遇其毒矣，以戒阳之宜为防也。又从而申之曰：金柅之系，岂可必哉！其为羸豕矣，则必将蹢躅而不爽矣，而可不早制之乎！</p>
<h6 id="象曰系于金柅柔道牵也">《象》曰“系于金柅”，柔道牵也。</h6>
<p>柔之道，以制于刚为正。小人顺于君子，夷狄宾于中国，女子制于丈夫，皆道之固然，故以系而止之为贞。</p>
<h6 id="九二包有鱼无咎不利宾">九二，包有鱼，无咎不利宾。</h6>
<p>“鱼”，阴物。“包”，受而怀之也。初六出而求与阳遇，邂逅即欲适愿，得受之者，则有所系而止其淫邪。二虽非正应，而以刚居中。直任天下之咎于己，则固无咎矣。若不任其责，而委之于他人。使浸淫及上，则害无所止。“宾”之不利，二亦不利也。“宾”谓三以上诸阳。</p>
<h6 id="象曰包有鱼义不及宾也">《象》曰“包有鱼义”，不及宾也。</h6>
<p>阴之遇阳，卒然而起，介然而合，本无择于应之正与不正，得所附而有道以止之，则其害犹可止息。二不幸而正与之遇，则慨然以身任抚驭之责，二之义也。为名教受过，为义命受责，讥非不避，而害不蔓延矣。若迁延避咎，推不美之名，使人分任之，则祸自己延，虽欲沽清刚中正之名，岂可得乎？推此义之尽，则孔子谓昭公为知礼，亦此而已矣。</p>
<h6
id="九三臀无肤其行次且厉无大咎次且音同夬卦">九三，臀无肤，其行次且，厉，无大咎。次且，音同《夬》卦。</h6>
<p>三与《巽》为体，未尝不惉懘而听阴之入，故与《夬》四同象。然以刚居刚，则能严厉自持，而可免于阴之污染，故无大咎。</p>
<h6 id="象曰其行次且行未牵也">《象》曰：“其行次且”，行未牵也。</h6>
<p>虽次且而固行矣，则不为阴所牵矣，故无大咎。</p>
<h6 id="九四包无鱼起凶">九四，包无鱼，起凶。</h6>
<p>四与初为应，欲包初为己有，而二已受阴之遇。四能与阳同升，而不以初为志，则得静正之道。乃以刚居柔，而为退爻以就下，有强合于阴而不能之象。无鱼矣，又从而包之，本可不凶，而挑起祸端，凶道也。</p>
<h6 id="象曰无鱼之凶远民也">《象》曰：无鱼之凶，远民也。</h6>
<p>阴为民，民不怀己，而欲强应之，不得则必争。民心愈离，生起祸端，无宁日矣。</p>
<h6 id="九五以杞包瓜含章有陨自天">九五，以杞包瓜，含章，有陨自天。</h6>
<p>“杞”，柜柳，其条可编为器以贮物。“瓜”，易溃之物，包之密则不溃。九五刚健中正，尽道自己，而不忧阴慝之作，以其曲成万物之德，包妄起妄遇之阴，辑其溃乱而使化为章美，惟含容之道盛，则阴交阳以成品物之章，始于不正而终于正矣。是岂阴之德足以致之哉？容畜裁成之功，自天陨而得之意想之外。瓜之不溃，杞护之，固非瓜之能尔也。</p>
<h6
id="象曰九五含章中正也有陨自天志不舍命也舍如字书夜反">《象》曰：九五含章，中正也。“有陨自天”，志不舍命也。舍，如字，书夜反。</h6>
<p>“舍”，置也。阴消极而必生，理数之自然，命也。九五以含章为志，不委之于命，而必欲护之以止溃乱，乃大人立命之德。惟刚健中正足以当之，人而天矣。</p>
<h6 id="上九姤其角吝无咎">上九，姤其角，吝无咎。</h6>
<p>“姤其角”者，阴阳方遇，而上为其角，既非其应，又与绝远，则吝于遇矣。吝不足以章品物，而能自守不渝，则无咎。</p>
<h6 id="象曰姤其角上穷吝也">《象》曰“姤其角”，上穷吝也。</h6>
<p>上处于穷极之地，阳道将衰，不容不亢，则吝而非咎。</p>
<p>萃 坤下兑上</p>
<p>萃。亨。王假有庙，利见大人，亨利贞。用大牲吉，利有攸往。假，古白反。</p>
<p>草之丛生曰“萃”。泽地者，草丛生之薮也，而丛生必各以其类；此卦三阴聚于下，二阳聚于上，各依其类以相保，故谓之《萃》。然阳之能聚于上者，惟阴聚于下，不散处以相间。阳既在下，嫌于将往而消，而上六复覆其上，保阳而使不往，以萃于其位，则阳之得萃，阴之顺而说者成之。阴虽群处致用之地，高居最上之位，而皆以保阳，故六爻皆言“无咎”。</p>
<p>“萃亨”，程子以“亨”为羡文，然上言“亨”者，通《萃》之德而言之；下言“利见大人亨”者，则就见大人而言其亨之繇也。阳聚于其位，阴顺于下而奉之，嘉之会也。“王假有庙”者，群阴聚顺于下，四赞九五而以承事乎上六；上为宗庙，王者聚群心以致孝享，而神可格，所谓合万国之欢心，《萃》之盛者也。“利见大人亨”，言三阴聚以从六二而应九五，见之而上下各安其位，志无不通也。应以正，合义而永贞，故曰“利贞”。“大牲”，特牲，牛也。“用大牲吉，利有攸往”者，言聚顺以事天则受福，而行焉皆利也。</p>
<p>盖太极之有两仪也，在天则有阳而必有阴，在地则有刚而必有柔，在人则有君子而必有小人，有中国而必有夷狄，惟凌杂而相干，斯为大咎。乃阴以养阳，柔以保刚，小人以拥戴君子，夷狄以藩卫中国，阴能安于其类，而阳自聚于其所当居之正位，交应而不杂，则阴虽盛而不为阳病。鬼神以是不乱于人，而佑人以福；愚贱以是自安其类，而贵贵尊贤得以汇升；此《萃》之所以聚众美也。故《彖》历言其亨利贞吉焉。阳杂乎阴，而小人始疑；阴杂乎阳，而君子始危。免此而绥人神，利行藏，何弗宜哉！</p>
<h6
id="彖曰萃聚也顺以说刚中而应故聚也说弋雪反">《彖》曰：萃，聚也，顺以说，刚中而应，故聚也。说，弋雪反。</h6>
<p>阴安聚于下，则成乎《坤》顺。阳得位于上，而阴卫其外以不消，则说。五得位而二应；虽类聚群分，而志不相违，斯以成乎聚而致亨也。</p>
<p>“王假有庙”，致孝享也。</p>
<p>“孝”者顺德，合群心之顺以致于上，庙中之象也。顺者阴也，致享者九五之阳也。然能聚下之顺，而后顺乎亲者大也。</p>
<p>“利见大人亨”，聚以正也。</p>
<p>二五各当位，得刚柔之正，而四从五聚，初、三从二聚，惟其正，是以群心附之。</p>
<p>“用大牲吉，利有攸往”，顺天命也。</p>
<p>五居天位，天所命也。下群聚以顺之，则可升中以享帝。</p>
<p>观其所聚，而天地万物之情可见矣。</p>
<p>阳必聚于上，阴必聚于下，阴保阳以不散，阳正位而阴不离，理气之必然，天地万物莫能违也。非是，则虽聚而非其情之所安。</p>
<h6
id="象曰泽上于地萃君子以除戎器戒不虞">《象》曰：泽上于地，萃，君子以除戎器，戒不虞。</h6>
<p>水本流于地中，而浚地为泽，潴水以防水旱，而不使旁流散漫，时虽未需水，而畜之无用以待用，盖积以代匮也。君子不居无用之货，惟戎器则除治之于安宁之日，以待不测之用，则聚而不嫌于不散。</p>
<h6
id="初六有孚不终乃乱乃萃若号一握为笑勿恤往无咎号胡刀反">初六，有孚不终，乃乱乃萃。若号，一握为笑，勿恤，往无咎。号，胡刀反。</h6>
<p>初六与二、三二阴本相孚同志，而与九四为正应，则又有舍其所萃以就所应之心，乃两端交战，不能自决，而究为二阴所昵。若将号呼固党，相握为一，以为欢笑，则溺于私而失顺阳之义。惟勿以此为恤而往奉四以聚于五，庶几无咎。以其卑弱处下而无定志，故有此象；而不失其应，则可奖之以无私系，而免于咎也。</p>
<h6 id="象曰乃乱乃萃其志乱也">《象》曰：“乃乱乃萃”，其志乱也。</h6>
<p>物虽不齐以相感，而岂能乱贞人之志哉！志先乱，则苟且怀安而失正耳。</p>
<h6 id="六二引吉无咎孚乃利用禴">六二，引吉无咎，孚乃利用禴。</h6>
<p>六二为《坤》顺之主，柔中得位，初、三二阴之所恃以聚也。能引之以应乎刚，而阴阳上下各以类相从而安，则无咎。乃初与三皆怀自固其党之心，二必诚意相应，使初、二深信其相引之为吉，乃克同寅协恭，以戴阳于上，然后上下各得而利。盖非信友则不能获上，与聚顺以事祖考之理同，颂奏假者所以贵乎靡争也。六二之道，岂易尽哉！“引吉”而后“无咎”。“孚”乃“用禴”而“利”，有其难其慎之戒焉。“禴”，夏祀，特而不袷。二专应九五，故言禴。</p>
<h6 id="象曰引吉无咎中未变也">《象》曰“引吉无咎”，中未变也。</h6>
<p>三阴聚而二为之主，势足以背上而自固，自非大顺之贞，其心易变。能引之以用禴，则心可谅于天下。言“未变”者，危辞也。阴聚于内，非上六则成《否》，故其辞危。</p>
<h6
id="六三萃如嗟如无攸利往无咎小吝">六三，萃如嗟如，无攸利，往无咎，小吝。</h6>
<p>六三与二阴聚处，不当位而有躁进之情，不自安于下，小人所以长戚戚也。以其承刚而为进爻，能往戴二阳使聚于上，可得无咎。阴之情本鄙固，而怙其党，吝也，未可必其往也，故为两设之辞，使占者各自择焉。“小吝”，小者吝也，“小”谓阴。</p>
<h6 id="象曰往无咎上巽也">《象》曰“往无咎”，上巽也。</h6>
<p>“上”，谓外卦二阳。“巽”，顺而入也。谓上承刚以相得也。先儒互体以三、上合四、五为《巽》卦，说亦可通，然不可为典要概施之他卦。</p>
<h6 id="九四大吉无咎">九四，大吉，无咎。</h6>
<p>九四本非吉也，以上与刚中之君相保，下有聚顺之民相戴，则藉之以得“大吉”；非其德之能然，所处之时为之也。因而与五相聚以安，亦得无咎，如宋张俊之保其禄位是已。</p>
<h6 id="象曰大吉无咎位不当也">《象》曰“大吉无咎”，位不当也。</h6>
<p>使非遇大吉之时，其能免于咎乎？</p>
<h6
id="九五萃有位无咎匪孚元永贞悔亡">九五，萃有位，无咎。匪孚，元永贞，悔亡。</h6>
<p>五虽与四萃聚于上，为四阴所保；然阳亦孤矣。且辅之者，非其才之能堪，尤危道也。但以居尊而不失其尊，故可无咎。且二之应己，虽各自为聚，不与阳同德，而非其所孚。然当位之柔，本体《坤》顺之贞以效顺，则无所疑而“悔亡”。“永贞”与《坤》“用六”文同，言《坤》德也。“元”，谓其本然。</p>
<h6 id="象曰萃有位志未光也">《象》曰“萃有位”，志未光也。</h6>
<p>群阴方盛，拥尊位，则有危心，不能光大以施德教，所赖以亡悔者，阴之永贞耳。</p>
<h6 id="上六赍咨涕洟无咎赍与嗟同">上六，赍咨涕洟，无咎。赍与嗟同。</h6>
<p>三阴萃于下，二阳萃于中，上独孤处而无与萃，能勿忧乎？然上之在外，所以奠阳于五而不使之消，则身危而主安，义无咎也。</p>
<h6 id="象曰赍咨涕洟未安上也">《象》曰“赍咨涕洟”，未安上也。</h6>
<p>居上而孤处不安，其情必戚戚。当忧之时，亦何能遽望其安乎！身不安而义自正。</p>
<p>升 巽下坤上</p>
<p>升。元亨。用见大人勿恤，南征吉。</p>
<p>自庭徂堂，历阶以上曰“升”。宾嘉之礼，主宾交相揖，迭相让，互相升，于是乎情洽而礼成。以卦二阳让阴以登于上，初六之阴，让阳以登于二、三，更迭相延，从容而进，阴升阳，阳升阴，宾宾乎从容不迫。《巽》顺而相应，故谓之《升》。“元亨”者，阳为初阴所升，得中而为主于内，阴为阳所升，居尊而为宾于外，阳为主而道行，故不失其德之元，而自成乎嘉之会也。“用见大人勿恤”者，阴为宾，而下应乎九二，用是以见大人，可不以阴亢阳卑为嫌也。“南”者向明之方，阴既为阳所升，则志协于阳，而柔顺之道，以近光而行，其吉宜矣。《升》之为卦，本《泰》之初变阳而成，上下既交，而又得初六之阴以巽乎阳，则不以法摈阴于外，而与阴迭相让以进，道之尤美者也。故三阴不终为小人，以初之能承阳于下，而上六虽阴之穷，犹忘躯命以进于善，则惟阳之进之也以礼，而无不顺也。卦亦阴为主，而阴道之得，于斯盛矣。</p>
<h6 id="彖曰柔以时升">《彖》曰：柔以时升。</h6>
<p>待有升己者而后升焉，则升以其时矣，所谓进以礼也。</p>
<p>巽而顺，刚中而应，是以大亨。</p>
<p>初阴升阳而成乎《巽》入，外卦受命于阳以升而成乎《坤》顺，九二刚中不丧其主道，而五下应之。故大善而亨通。</p>
<p>“用见大人勿恤”，有庆也。</p>
<p>阴虽非位，而阳与志之应，则所遇者荣也。</p>
<p>“南征吉”，志行也。</p>
<p>阴受阳升，主宾道合，志无不行矣。</p>
<h6
id="象曰地中生木升君子以顺德积小以高大">《象》曰：地中生木，升，君子以顺德，积小以高大。</h6>
<p>变风言“木”者，风生于空，无在地下之理。圣人取象，必物理之所有，非若京房之流，强合八卦五行而违其实也。“顺德”，顺其序也。谨于微而王事备，慎于独而天德全，皆木生地中，日积而为乔林之象。</p>
<p>盖尝论之，君子之于德也，期至于高明广大之域，一也。而言学者，或从而分为二道。皆成德之功，而倚于一偏，则各有所失。或以为道本高大，而局之近小，则循末而忘本；或以为道在卑迩，而顿希乎高大，则志广而事疏。游、夏俱承圣教，而互相非，况后世之言德性、言问学者，相争不息乎！夫圣人之学《易》，垂训以诏后学者，非一卦之足以该全学。各有所取而并行不悖，圣学之所以大中至正而尽乎人性之良能也。守卑迩以求渐至，是欲变彀率以使企及也。务高大而忽于微，是不待盈科而求盈沟浍也。夫君子于《易》也，取法各有其时。时者，莫能违者也。当志学之始，而致知以适道，必规恢乎极至之域。故《大学》之始，即求知止乎至善，而天之命，人之性，圣之所以达天而知化，虽未至焉，必期以为准绳，而不畏登天之难，姑孳孳于近小。及其志之已定，学之已正，然后优而柔之，驯而习之，小节必谨，细行必矜，造天地之道于夫妇之知能，立万物之命于宫庭之颦笑，以克副乎大无外、小无间之大德。故颜子之心“三月不违仁”，而后夫子使即视听言动以审于几微，此非可与仲弓以下所亟言也。观象于《升》，而“积小以高大”者，顺德之事也。德岂易顺者哉！有成德于心而后察于其序，序已察而后可顺焉。然则子游之舍小以求大，君子忧其德之不纯，而子夏后倦于高大，固非中道而俟能者之方。故曰：“君子于《易》各有取，于学各有时。”“积小以高大”者，成德以后之功也。顺也，岂初学之以自画者所得托哉！</p>
<h6 id="初六允升大吉">初六，允升，大吉。</h6>
<p>“允”，诚也。初六自处于卑柔。以承阳而升之，使为主于内，让贤能，进君子，出于至诚。故《升》德之吉，莫吉于初，群阴方升而独屈以《巽》也。</p>
<h6 id="象曰允升大吉上合志也">《象》曰“允升大吉”，上合志也。</h6>
<p>“上”，谓外卦三阴，居上而顺应乎刚，虚中以待阳之升。本有其志，而必藉初之屈于下以承进之。初与合德，而志行焉，是以大吉。</p>
<h6 id="九二孚乃利用禴无咎">九二，孚乃利用禴，无咎。</h6>
<p>象与《萃》二同而意异。延阴以升者，三也。二处三之下，位远于阴，虽受初之升，而不当位，无能为主，惟“孚”合乎三，乃以升阴而“利”。有孚，则位虽不当而无咎。</p>
<h6 id="象曰九二之孚有喜也">《象》曰：九二之孚，有喜也。</h6>
<p>喜得三以成相升之美。</p>
<h6 id="九三升虚邑">九三，升虚邑。</h6>
<p>凡《升》之道，主宾相得以成礼，君臣相奖以成治，故升人者必自升也。九三刚得位而为进爻，以推阴而升之。阴既升，则三亦升矣。阳实阴虚，《坤》为国土。阴既升，则虚中以待阳之进，而与为治，故有“升虚邑”之象。不言其利，而固无不利矣。</p>
<h6 id="象曰升虚邑无所疑也">《象》曰“升虚邑”，无所疑也。</h6>
<p>初允之，二孚之，三阴辟门以待之，岂复有所疑沮哉！</p>
<h6
id="六四王用亨于岐山吉无咎享与享同">六四，王用亨于岐山，吉无咎。享，与享同。</h6>
<p>四非天位，而谓之“王”者，为群贤所推进，文王之象也，周公于追王后尊称之。岐山，文王封内之山。四升而上宾于神祇；临其上者阴也，故为地祇。登山而修祀事，虽未受命，而郊神享其德矣。于事既吉，于义亦不失诸侯祀境内山川之礼。柔顺而当位，升亦其宜，固无咎也。</p>
<h6 id="象曰王用亨于岐山顺事也">《象》曰“王用亨于岐山”，顺事也。</h6>
<p>以时升而安于侯度，其事顺矣。柔当位而为退爻，让不遽升天位，文王之道也。</p>
<h6 id="六五贞吉升阶">六五，贞吉，升阶。</h6>
<p>升者至阶而止，升之位也。六五为《坤》顺之主，非有自尊之意，以贞而为阳所乐推，二与应而延之上升。先言“吉”，后言“升阶”者，六五柔顺为志，不自以升为吉也。</p>
<h6 id="象曰贞吉升阶大得志也">《象》曰“贞吉升阶”，大得志也。</h6>
<p>“大”谓阳也。阳本乐推五而升之；五虽贞顺，而时至必升，升之者之心惬矣。</p>
<h6 id="上六冥升利于不息之贞">上六，冥升，利于不息之贞。</h6>
<p>升者至阶而止，上六尤进而往，则且即乎欲消之位，而返入幽冥，昧于《升》矣。然上之进处于高危，所以延阳而安之于内，则虽濒于消谢，而贞志不移，此贞臣正士不以险阻危亡易其志者也。贞不息，而允合于义矣。</p>
<h6 id="象曰冥升在上消不富也">《象》曰：冥升在上，消不富也。</h6>
<p>“不富”，阴也。“消不富”，言阴之且消，“冥升”之不利也。然君子以合义为利，当危亡之世，出身以求济难，受高位而不辞，死亡非其所恤，文文山以之。</p>
<p>困 坎下兑上</p>
<p>困。亨句。贞大人吉，无咎，有言不信。</p>
<p>卦象有天化，有人事，有兼天化人事而立名者。若《困》之类，则专取象于人事，非天道之有困也。阴阳之迭相进退，人物之情见险阻焉，各因乎其时会与其情才，而非必以困乎人。特当之者志道不与时位相值而见困耳。阴掩阳而谓之困，《贲》阳遏阴而不谓之困者，阳道本伸，而屈则困，共自仇其奸，非必困舜、禹，而舜、禹困；王、淳于髡自逞其佞，非必困孟子，而孟子困。刚不可掩，掩之而道穷，故惟柔掩刚而曰“困也”。若君子遏恶以抑小人，使安其分而不逞，非困之也。以学者言之，曰生知，曰学知，曰困学。所谓困者，非鲁钝不敏之谓也。天性之良欲见，而利欲掩之，力争其胜，交持而艰危之谓也。若使无求达其良知良能之心，而一用其情才于利欲，则固轻安便利而捷得。然则清刚者困，而柔浊者无困，审矣。故阳遏阴不言困，而阴掩阳言困也。</p>
<p>《困》为君子愤悱求达之情，则其道之亨，不待事之遂而早已远乎吝，故曰“困亨”。“贞大人”者，言大人之处困，亦惟以贞为道；而贞固大人之贞，非小贞也。大人者，言不必信，行不必果，化裁通变，顺应而不穷于用。乃当其处困，则静正以居，居处恭，执事敬，与人忠，之夷狄而不弃：此大人之惟以贞为道，而退守乎君子之塞，智有不施，勇有不用，惟贞而后全其为大人也。然其贞为大人之贞者，不尚介然之操，以与阴争胜负荣辱，而成乎硁硁之小节也。贞大人而必“吉”者，时当其困，阴邪挟其智力，乘势而相掩，始而亿我之沮丧，已而疑我之别有机权以相胜，乃本无可胜之机，而权有所不用，虽小人之忮害，亦岂复有求胜之心哉！惟退守乎君子之贞，初无心于御变，而小人遂已莫窥其际，然而时俄顷而已迁，事不期而自至，静以待之，旁通而厄解。此理数之必然，特躁于求通者不能待耳，待之而自无不吉。故纣不能杀文王，匡人终不能害孔子。凡若此者，持之以志，守之以约，退藏于密，而行法以俟命，岂容言哉！岂暇言哉！言出而群情益疑矣。知其言之必不信也，故无言也。非大人其能无不平之鸣乎！以《兑》有口说之象，故终戒之。</p>
<h6 id="彖曰困刚掩也">《彖》曰：困，刚掩也。</h6>
<p>刚为柔所掩也，上掩五、四，三掩二，初复从下掩之，进不能，退不可，而困于中。掩者，或以势掩，而其志不伸；或以情掩，而其道且枉。“劓刖”“酒食”皆掩也，《井》亦刚掩而不为掩者，《井》九三进而济险，《困》九四退而入险，是以异也。</p>
<p>险以说，困而不失其所句，亨句，其唯君子乎！说，弋雪反。</p>
<p>知命则乐天，“险”而“说”矣。刚中正位，则“不失其所”，惟君子能困困而善用之，故亨。</p>
<p>“贞大人吉”，以刚中也。</p>
<p>二、五皆刚，大人之纯乎健也。刚则庄敬日强，中则不竞不。大人以此不期于吉而自吉。</p>
<p>“有言不信”，尚口乃穷也。</p>
<p>言既不为人所信，而犹尚之，能无穷乎！凝神定志。内省而信以天，困乃不穷。</p>
<h6
id="象曰泽无水困君子以致命遂志">《象》曰：泽无水，困，君子以致命遂志。</h6>
<p>水在泽下，“泽无水”矣。泽不停水，乃自穷也。君子非无君可事，无民可使，而不欲为阴所掩，于是安于厄穷，困其身而必不辱。困其志而必不降，去其膏润，安其枯槁，推致于命之极屯，而皆受之以遂其志，必无求通之心，以《困》为道者也。</p>
<h6
id="初六臀困于株木入于幽谷三岁不觌">初六，臀困于株木，入于幽谷，三岁不觌。</h6>
<p>《困》，柔困刚也。然困人者未有不自困者也。其始也，处心积虑，所以窘辱正直者，梦寝不宁，万棘丛于胸臆。乃刚正之士，方且处困而不失其所。而困之之术又穷。及其后，直道终伸，则欲避讥非而终不可挽，欲全利禄而法纪不可逃。故《困》卦三阳虽受困，而“有庆”“有终”“有说”，皆免于咎，惟三阴之凶咎徒深。困人者，人不困而先自困，此理数之必然。而圣人因象示占，以奖君子之亨，而以凶咎警小人，情见乎辞矣。“株木”，木被伐，徒茎而无枝叶者。初六居下，无刚之可掩，而柔方乘刚，使不得进，初复以柔阻之于下，使不得退。乃刚志在进，初无欲退之心，徒自劳困，坐于株木以守之，缩项鼠伏，怀邪而暗处，未能困刚，只以自困。至于三岁，刚终不屈，而惭伏自匿，奸而愚矣。占者遇此，虽有小人怀暗害之心，不足为虑，听其自为消沮闭藏而已。</p>
<h6 id="象曰入于幽谷幽不明也">《象》曰“入于幽谷”，幽不明也。</h6>
<p>不明于理，则亦不明于势，守株自困，可坐待其毙也。</p>
<h6
id="九二困于酒食朱绂方来利用亨祀征凶无咎食祥吏反亨与享同">九二，困于酒食，朱绂方来，利用亨祀，征凶，无咎。食，祥吏反。亨与享同。</h6>
<p>柔之困刚，非能与刚亢而抑之也，有富人贵人之权，饵而陷之也。九二，下则初六承之，以酒食縻之而不使退；上则六三乘其上，而将以爵禄羁之。于斯时也，欲峻拒之而礼有所不可却，欲受之而固非刚中者直道必伸之志。君子所遇之困，困此者也。彼之犹有礼也，以礼接之，其敬而不与之渎也，以鬼神之道待之。如孔子之于阳货，尚矣。抑不然，而必欲自伸以求往，则触其恶怒而凶，虽非待小人之道，而于义固无咎。祭祀者，大人之道，“征凶”者，贞士之守。两设之，使占者自择焉。</p>
<h6 id="象曰困于酒食中有庆也">《象》曰“困于酒食”，中有庆也。</h6>
<p>以刚得中，故小人不敢即加害，而庆之以酒食朱绂。不言朱绂者，略举以该之。《象传》之有偏释，皆准此。</p>
<h6
id="六三困于石据于蒺藜入于其宫不见其妻凶">六三，困于石，据于蒺藜，入于其宫，不见其妻，凶。</h6>
<p>九二刚介如石，奠位于中，六三欲困之，力竭而莫能动，先自困也。以柔居刚，所处不安，还以自伤。欲望上六之应己，与为匹耦，而上六已困于葛藟臲卼之中，不能相助。小人之自困且如此，何足惧哉！三位刚，上位柔，故有失妻之象。</p>
<h6
id="象曰据于蒺藜乘刚也入于其宫不见其妻不祥也">《象》曰“据于蒺藜”，乘刚也。“入于其宫不见其妻”，不祥也。</h6>
<p>六之居三，乘九二者不一卦，而此独为“蒺藜”者，以其据之以困阳也。“不祥”者，犯天下之不祥，凶必及之。</p>
<h6 id="九四来徐徐困于金车吝有终">九四，来徐徐，困于金车，吝有终。</h6>
<p>“金”，刚。“车”，所以行者，谓五也。九四以刚居柔，而为退爻，不急于求伸，故与上六远，而不即为其所掩。所困者，五欲进而困，五不能行，则亦与之俱止，而所行“吝”也。然承五以待时而动，柔岂能终掩之哉？必有终亨之道矣。</p>
<h6
id="象曰来徐徐志在下也虽不当位有与也">《象》曰“来徐徐”，志在下也，虽不当位，有与也。</h6>
<p>内难未靖，不可图外。志在靖六三之难，待其定而后足以进，处困之善术也。在困者，惟寡与之足忧。有九五之“金车”足恃，虽与之俱困，固必“有终”。居位不安，自足以无患。卦惟此爻之受困也轻，远小人而近君子也。处困而不与正人君子交，未有能免于凶咎者也。</p>
<h6
id="九五劓刖困于赤绂乃徐有说利用祭祀说吐活反">九五，劓刖，困于赤绂，乃徐有说，利用祭祀。说，吐活反。</h6>
<p>上六从上而“劓”之，六三从下而“刖”之，处困而受伤，不足为君子之困。所困者，柔不明加以劓刖，以“赤绂”相縻系耳。欲说此者，未可遽也。敬以自持，而以神道感格之，理极势穷，小人且悔罪而相释矣。象与九二略同，而居尊当位，说于困则大行，故无征凶之戒。“赤绂”，朱绂；文偶变而义同。《诗》“朱芾斯皇”“赤芾金舄”，皆诸侯之命服。</p>
<h6
id="象曰劓刖志未得也乃徐有说以中直也利用祭祀受福也">《象》曰“劓刖”，志未得也。“乃徐有说”，以中直也。“利用祭祀”，受福也。</h6>
<p>刚健当位，中道本直，岂忧终困哉？受福者，行法俟命，鬼神自佑，小人自解。贞大人之亨，若出于意外，而固不爽。</p>
<h6
id="上六困于葛藟于臲卼曰动悔有悔征吉">上六，困于葛藟，于臲卼，曰动悔，有悔，征吉。</h6>
<p>“葛藟”，皆柔韧缠延之蔓草。“臲卼”，高峻崎岖之地。“曰”，爰也，于也。阳道之伸，亦何损于阴哉？而必欲掩之，劳心苦形，以萦罥不已，是自入于葛藟之中也。且其所居者又高危不安之地，于是而阴亦可以悔矣。于其动而止，自困也，乃有悔之心焉，因释刚不掩，而自远以行，则君子之难解，而己亦吉矣。上六柔居柔位，居上欲消，故贤于初、三，而谅其能悔，许之以吉。</p>
<h6
id="象曰困于葛藟未当也动悔有悔吉行也">《象》曰“困于葛藟”，未当也。“动悔有悔”，吉行也。</h6>
<p>以其柔当位，而未有伤阳之志，故仅言“未当”。“吉行”者，行则吉也。上六行将何往哉？退处于卦外无用之地而已。杨恽惟不知此，是以与息夫躬同祸。</p>
<p>井 巽下坎上</p>
<p>井。改邑不改井，无丧无得，往来井井。汔至亦未井，羸其瓶，凶。丧，息浪反。</p>
<p>《井》《革》《鼎》三卦皆取物象以肖卦画；卦名立，而义因以起。《系传》曰：“以制器者尚其象。”象所有而器制，器成而用行，用之有得失，而义存其中矣。</p>
<p>《井》之为井也，有数义焉。木之在水必浮，而水上木下，木入水中而载水以上，以罂汲水之象。汲水之瓶，或用木，或用瓦，而瓦虚以浮，有木道焉，引而上之，以致养于人，此一义也。水者五行之初气，内刚而体阳，阳为水，阴爻中虚而为空；水待空而流，凡水皆附于空之下而依地，惟井则水方旁流，穴空而使之聚，其下则黄泉之位焉。此卦上四爻，一阴一阳相迭，空而又空，水盈其中，初、二水上而空下，黄泉之区域也；故自三以上，人之所汲，而初、二水下灌于泥滓之窍，人不可用，其清浊用舍，于此分焉，此又一义也。自黄帝始制井田，三代因之，井之为字，象其形，井九百亩，中为公田，庐舍在焉，而中有井，汲者、溉者，取给于此，而远近均。井井分而亩首异向。四井为邑，四邑为邱，四邱为甸，甸方八里，旁加一里为成，出长毂一乘。公私之田亩，贡助之制，以井为经界，而兵赋车乘之出，以四井之邑为准式。井井既各有塍埒，四井之邑，又殊其塍埒，以合于邱甸向背之殊，步卒七十二人之迭赋在焉，与九百亩之井疆又异。此卦之象，阳象塍埒，阴象田亩。上四爻一阳一阴，分明界画以外向；下二爻一阴一阳，又殊画以内向；各成乎经界，分田出赋，不一其疆理，有井邑之象焉。邑虽殊，而井在其中者不迁，此又一义也。《彖》与《爻》辞杂取其义，故释者未易通焉。约而言之：木汲水而出以利人用，所以养人，而能汲其上之渟凝者，不能穷其泉之所自来，欲穷之则水浊而瓶伤，明清而利物者为宜登进，沉浊而败物者为不可用，故田有井以交足于上下而致养，九州攸同，古今利赖之大法，宜为人所利用，而非如黄泉之暗流，不为功于人物。则数义相通，象皆有焉，而协于一，勿疑于三圣之所取不同，而曰文王有文王之《易》，周公有周公之《易》，孔子有孔子之《易》也。周流六虚，神而明之，存乎其人尔。</p>
<p>“改邑不改井，无丧无得，往来井井”，以井田言也。民有登耗，赋有升降，户有迁徙，出赋之经制图籍或改，而井居公田庐舍之中，为八家之标准，九百亩相拱而形埒定；田之不改，井定之也，其画有准而无能堙塞也。自黄帝以至周，未之有改。六代兴而不与俱兴，五代革而不与俱丧。自三以上，形埒向外而往；二与初，形埒向内而来。井井鳞次，易知易辨，故曰：“《井》，德之辨也。”此赞《井》之德，而言有定位者有定分，刚柔自成其理，而但在用之者得其宜也。“汔至”，至其底也。“未井”，太深入则绳不及引而未登其用也。“羸”，败也。《井》之为功，至三而止，往以利物者也。深入其下，则绠短而瓶触于所碍以毁，盖向背之理殊，则取舍之事宜异。初、二不为功，而止以取败，用之不宜，则凶矣。刚柔之升降有定体，阴阳之浮沉有异情，清浊之得失有殊效，用舍之利害有明征；立德立功，用贤养民，污隆治乱，大辨昭然矣。</p>
<h6
id="彖曰巽乎水而上水井井养而不穷也上时掌反">《彖》曰：巽乎水而上水，井。井，养而不穷也。上，时掌反。</h6>
<p>此赞卦德，而言用之之道也。“巽”，入也。“上”，引而出之也。其入也有定所，其出也必其所用，则可以养而不穷矣。天下岂乏贤才足以裕国安民于无穷哉！侧陋旁求，汲引之若将不及，而君子小人各有界画，类聚群分，古今不易，期于得贤，而非期于求异。若不辨于其清浊之分，则公孙强以野人而亡曹，主父偃以倒行而乱汉，害且至而不足以兴利久矣。</p>
<p>“改邑不改井”，乃以刚中也。</p>
<p>水，阳也，而中以定井疆之经界，不可改也。五居中而上行，二居中而下行；大辨立，不可易矣。</p>
<p>“汔至亦未井”，未有功也。</p>
<p>舍其清者不汲，而求之愈下，徒劳而无功。</p>
<p>“羸其瓶”，是以凶也。</p>
<p>非徒无功，而抑足以致败。不明于往来清浊之定分，则以败国亡家而有余。</p>
<h6
id="象曰木上有水井君子以劳民劝相相如字息良反">《象》曰：木上有水，井，君子以劳民劝相。相，如字，息良反。</h6>
<p>“相”，助也。《坎》，劳卦。《巽》为命令，所以劝民而助其勤，盖言农事也。木以上水，用力劳而得水少，然而以养则不穷。稼穑之事，劳于畋渔，匪勤弗获，积日月而仅饱终岁。君子申警之于“于耜”“举趾”之日，而以田畯之官，《豳》《雅》之吹，劝而相之，使不逸不谚，生于此养，俗于此淳也。然为民则然，非君子自劳自劝之道，故学稼、学圃，则为小人。</p>
<h6
id="初六井泥不食旧井无禽泥乃计反">初六，井泥不食，旧井无禽。泥，乃计反。</h6>
<p>“禽”，获也，谓得水也。阴空在下，二漏而入，浚治之所不及，泥滓不堪食矣。“旧井”，谓旧所尝凿者；井水下漏，则其上无水，虽汲而必不可得。小人浊乱于下，君子道废，民不兴行，天下无可用之材，不言凶而凶固可知，朱子所谓“占在象中”也。</p>
<h6
id="象曰井泥不食下也旧井无禽时舍也">《象》曰“井泥不食”，下也；“旧井无禽”，时舍也。</h6>
<p>“下”，谓下漏而浊也。“时舍”者，时所不尚也。古者士之子恒为士，世禄之家以礼传世，修其训典，而又登进之于学校，则贤才足用。迨嬖佞之小人用，而相习于下流，《诗》《书》弦诵之风，时所不尚，则华胄之子弟皆移志于耕、商，诡随于嚚讼，虽欲用之，而无可用之才矣。学士之家，父兄不戒，使子弟狎小人远君子，习焉而相安于猥下，故家大族，夷为野人，浸以衰绝，皆可伤也。</p>
<h6
id="九二井谷射鲋瓮敝漏射食亦反">九二，井谷射鲋，瓮敝漏。射，食亦反。</h6>
<p>水旁出曰“井谷”。“射”，注也。“鲋”，鲫也，得少水即活。井底坚实，则水上涌而给于用，下空而漏入谷中，旁出涓涓，仅堪注润鲋鱼而已。此言小人下达，虽有小慧，不足用也。“瓮敝漏”，亦水下泄也。汲之者非其器，则不得水。此言用人者无引掖贤才之实，则虽有君子，亦不为其用也。九二下空而阳泄，故象如此，凶可知已。</p>
<h6 id="象曰井谷射鲋无与也">《象》曰“井谷射鲋”，无与也。</h6>
<p>“与”犹助也。无为塞其下流之防，而汲之以上，则必竭。不释“瓮敝漏”者，言“无与”，则咎在汲者可知。若节之初六，“不出户庭”，则上不失臣，臣不失身矣。</p>
<h6
id="九三井渫不食为我心恻可用汲王明并受其福">九三，井渫不食，为我心恻，可用汲。王明，并受其福。</h6>
<p>九三阳刚当位，本有可用之才，下阳实而不漏，上空甃而不泥，徒以深隐而不易汲耳。“不食”者，设辞，言使其不为人所汲用，则怜才者心伤之矣。言“我”者，周公自言其求贤之情也。“可用”，急之之辞。“王明”，谓上六之“勿幕”而与相应也。贤者荣而国益昌，上下并受福矣。</p>
<h6
id="象曰井渫不食行恻也求王明受福也">《象》曰“井渫不食”，行恻也，求王明，受福也。</h6>
<p>贤而不用，岂徒明君哲相之心恻哉，行道之人皆所深惜矣。曰“可用汲”，士亦有待时求沽之意焉。自求福，所以使王受福也。</p>
<h6 id="六四井甃无咎">六四，井甃，无咎。</h6>
<p>四居井中，而阴虚函水，井旁之甃也。柔当其位，退而砌治之象。不即汲用，嫌于有咎，而养才者务老其才，使洁清而慎密，作人之所以需寿考也。</p>
<h6 id="象曰井甃无咎修井也">《象》曰“井甃无咎”，修井也。</h6>
<p>三物六行，所以教士之修而大用之，虽不即食，所造就者多矣。</p>
<h6 id="九五井洌寒泉食">九五，井洌寒泉食。</h6>
<p>水以清洌而寒为美，推之于人，则洁己而有德威者，“泉”，其有本者也，是人所待养而泽被生民者也。九五刚中而上出，故其德如此。夫君子之德施能溥者，岂有他哉！有一介不取非义之操，则能周知小民之艰难而济其饥渴，无私之心，人所共凛，则除苛暴而无所挠屈，诸葛孔明曰“淡泊可以明志”，洌寒之谓也。杜子美称其伯仲伊、吕，有见于此与！</p>
<h6 id="象曰寒泉之食中正也">《象》曰：寒泉之食，中正也。</h6>
<p>无倚无邪，德威自立矣。</p>
<h6
id="上六井收勿幕有孚元吉收诗救反">上六，井收勿幕，有孚元吉。收，诗救反。</h6>
<p>“收”，架辘轳之两柱也。勿，无通。古者井不汲，则幕其上，以避禽秽。上六柔得位，而虚己以屡汲，四既甃治之，上乃汲之，相孚而求洌寒之贤以大用，善之长而吉大矣。</p>
<h6 id="象曰元吉在上大成也">《象》曰：元吉在上，大成也。</h6>
<p>《井》之用，至此乃登。下成其德，上成其治，谓之“大成”。《井》之君位不在五而在上，亦所谓“周流六虚，不可为典要”也。</p>
<p>《周易内传》卷三下终</p>
<h6 id="阅读日期-2024年10月22日-2024年10月27日-共-6-天">阅读日期：
2024年10月22日-2024年10月27日 共： 6 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
