<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书086-2025年09月01日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书086-2025年09月01日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷二十四">礼记章句卷二十四</h4>
<p>祭义</p>
<p>“义”者，礼之所自立也。先王制礼，皆因天理人情事宜物变而生，各有其义存焉而不可易。戴氏得古《仪礼》十七篇，祭礼凡三篇，盖大夫士之礼。天子诸侯禘祫享尝之仪虽不传，而散见杂出，当时犹有可征者，其义亦可类推而见，故为推明所出之精意，旁引旧文以成此篇，与冠、婚、乡、射之义并为释经之书，用诏学者。乃以礼莫重于祭祀，故不与《冠义》诸篇同附《记》末，而独与《祭法》《祭统》类序于此。凡二十四章。</p>
<p>祭不欲数，数则烦，烦则不敬；祭不欲疏，疏则怠，怠则忘。数，所角反。</p>
<p>举事而不待情之已动，则敬不足以及物；废其事而不接于耳目，则情散解而渐忘之矣。</p>
<p>是故君子合诸天道，春禘，秋尝。霜露既降，君子履之，必有凄怆之心，非其寒之谓也。春，雨露既濡，君子履之，必有怵惕之心，如将见之。</p>
<p>“禘”，或当为“礿”，殷礼也，周则春祀曰“祠”。不言夏禴冬烝者，时享以春秋为重，祫禘于此举行也。天子诸侯有月祭，然礼不备，非正祭也。“凄怆之心”以悲往，肃杀之感也；“怵惕之心”以迎来，生气之动也。</p>
<p>乐以迎来，哀以送往，故禘有乐而尝无乐。</p>
<p>文必称其情而心乃安也。“尝无乐”者，犆尝也，大尝而祫则亦有乐。</p>
<p>右第一章。此章言时享之义。</p>
<p>致齐于内，散齐于外。齐，侧皆反。散，苏亶反。</p>
<p>“致齐”，合主祭、助祭者而居于齐宫。“散齐”，各就其室而迁坐也。散齐七日后，近祭三日乃致齐。齐宫在庙门内，故曰“内”。凡齐之事，不饮酒，不茹荤，不御于内，以清其神；不吊死问疾，不听乐，不莅刑名，以壹其志。天子日食大牢玉食，诸侯日食少牢，大夫日食特牲，必新杀者以盛其气。神志壹而气盛，乃以接鬼神之神而孚其志，此心理之同而幽明之合，非仅以告虔也。</p>
<p>齐之日，思其居处，思其笑语，思其志意，思其所乐，思其所嗜，齐三日乃见其所为齐者。齐，侧皆反。乐，鱼教反。为，于伪反。</p>
<p>“齐”，谓致齐。“居处”，动止之容。“志”者，心所期；“意”者，念所向。“所乐”，乐为之事。“所嗜”，喜食之味。“齐三日”者，三日之后也。“所为齐”者，所祭者也。“见其所为齐者”，详下文，《诗》之所谓“思成”也。人之没也，形阴于土，气散于空，而神志之返于漠者，寓于两间之气以不丧其理，故从其情志所专壹者而以情志通之，则理同而类应。盖惟孝子慈孙本自祖考而来，则感召以其所本合之气而自通，此皆理气之固然，非若异端之所谓观者，以妄想强合非类而谓一切惟心之徒以惑世而诬民也。</p>
<p>祭之日，入室，然必有见乎其位；周还出户，肃然必有闻乎其容声；出户而听，忾然必有闻乎其叹息之声。</p>
<p>“入室”，始祭奠告时。“然”，仿佛貌。“周还出户”，迎尸荐设，出入不一也。“肃然”，森动貌。“出户而听”，尸谡阳厌阖户时。“忾然”，叹声，祭毕神将返，故如闻其叹息也。齐之日既已，齐壹其心以思慕之，而祭之日又尽其诚恳，则其闻见之间有如此者，而后孝子之祭为不虚矣。</p>
<p>是故先王之孝也，色不忘乎目，声不绝乎耳，心志嗜欲不忘乎心。致爱则存，致悫则著，著存不忘乎心，夫安得不敬乎？君子生则敬养，死则敬享，思终身弗辱也。夫，防无反。养，余亮反。</p>
<p>“是故”，承上文而言所以能见能闻之故也。“致”，尽也。“存”，恒在心也。“悫”，爱之专也。“著”，见不昧也。“弗辱”，不敢轻也。言君子之于其亲，存没一致，恒存于心，故由是以起敬而见闻不爽，如遇其素。若其心与亲离，则虽专壹志意以临齐祭，而恍惚无据，志气必懈，于以求须臾之敬亦不可得，而况冀其感孚乎！下章所谓“孝子为能飨亲”，盖此意也。</p>
<p>君子有终身之丧，忌日之谓也。忌日不用，非不祥也，言夫日志有所至而不敢尽其私也。夫，防无反。</p>
<p>“不用”，不以举他事。“夫日”，犹言“是日”。“不敢”，不暇及也。“私”，生人一己之事也。孝子之心，无日忘亲，而于忌日为尤至，以丧礼居之，没身而后已，盖其哀、慕、著、存，在于心者不可见，而于此日征之尔。</p>
<p>右第二章。此章言致齐之义。</p>
<p>惟圣人为能飨帝，孝子为能飨亲。</p>
<p>“圣人”，有圣德而为天子者。“飨”，酬酢致敬之义。圣人顾天命，孝子终身慕亲，心理不昧，故起敬而无不孚也。</p>
<p>飨者，乡也，乡之然后能飨焉。乡，许亮反。</p>
<p>“乡”，谓志气合壹而笃念不忘也。</p>
<p>是故孝子临尸而不怍。</p>
<p>“怍”，疑沮貌。著存不忘，则随所依而确见之，不以生死之异、祖孙之别，疑非是而意沮也。</p>
<p>君牵牲，夫人奠盎；君献尸，夫人荐豆。卿大夫相君，命妇相夫人。齐齐乎其敬也，愉愉乎其忠也，勿勿诸其欲其飨之也。相，息亮反。</p>
<p>“牵牲”，迎牲入也。“盎”，盎齐。君出迎牲，夫人酌盎齐亚献在始祭时。“君献尸”，尸入而酌献，《周礼》所谓“朝践”也。“荐豆”者，荐朝事之豆笾也。“齐齐”，一也。“愉愉”，和也。“勿勿”，旌斿下垂飐动之貌，以喻急切也。“欲飨之”，欲其来飨也。君臣夫妇齐一和辑以致其敬忠，而惟恐其不飨，所谓“乡之”也。此专就诸侯时飨之礼而言，以明“惟孝子能飨亲”之意，而上自天子下达于士之以孝飨其亲者，皆可见矣。</p>
<p>文王之祭也，事死者如事生，思死者如不欲生；忌日必哀，称讳如见亲；祀之忠也，如见亲之所爱，如欲色然。</p>
<p>“事死如生”，继志述事，不忝所生也。“思死者如不欲生”，终身哀慕也。“忌日必哀”，衔恤以居也。“称讳如见亲”，人或触犯，瞿然怵惕也。文王之素不忘其亲也如此其挚，而于当祭之日，诚意恻怛，如见亲所嗜而欲飨之，恋慕迫切如好色之诚，则积孝通于神明，而临事尤为加笃，所谓“惟孝子为能飨亲”也。</p>
<p>其文王与！《诗》云：“明发不寐，有怀二人。”文王之诗也。祭之明日，明发不寐，飨而致之，又从而思之。祭之日，乐与哀半，飨之必乐，已至必哀。与，以诸反。乐，卢各反。</p>
<p>“其文王与”云者，据义以赞之，谓如下所云惟文王能之也。“明发”，自夕至明也。“二人”，父母也。《诗》，《小雅·小宛》之篇，本孝子相戒勉之辞，而记者引之，以为惟文王足以当之也。“祭之明日”，谓绎也。又从而思之，所谓于彼于此而求之也。祭祀成而思慕无已，于绎而见其诚之至焉。“祭之日”，通正祭与绎而言。“乐”者，和以事亲。“已至”，谓降神于尸。“哀”者，恋慕之情也。绎思不忘而哀乐并至，斯所为“有怀二人”之实，而文王之所以能飨其亲也。</p>
<p>右第三章。此章言郊庙祭飨之义。自第三节以下皆申明孝子飨亲之义，而不复重明飨帝之旨。盖郊事上帝，义理深远，而圣人之德达于天者，乃穷本知化之大用，有非可以轻言者。然使明于孝子飨亲之精意，则飨帝之理亦可得而推矣。</p>
<p>仲尼尝，奉荐而进其亲也悫，其行也趋趋以数。奉，芳勇反。趋，七玉反。</p>
<p>“尝”，秋祭。“奉”，持也。“荐”，俎也。“进其亲”，谓未迎尸以前，主人自与佐食，举鼎升俎而奠于神席也。尸未至，故斥言“亲”。夫子时为下大夫，用士礼。“悫”，朴诚无文貌，谓手无容也。“趋趋”，行步狭。“数”，频举足，亦不为容也。人子之对其亲，质朴而无容，事死如事生，故然。</p>
<p>已祭，子赣问曰：“子之言祭济济漆漆然，今子之祭无济济漆漆，何也？”济，子礼反，下同。</p>
<p>子贡时与助祭，故见而疑也。“济济”，盛貌。“漆漆”，坚庄貌。“无”者，谓不为是容也。</p>
<p>子曰：“济济者，容也，远也；漆漆者，容也，自反也。容以远，若容以自反也，夫何神明之及交？夫何济济漆漆之有乎？夫，防无反。下同。</p>
<p>“容”，言以为容也。“远”，谓志气及广远以接宾也。“自反”，反而自矜饰也。“若”，犹与也。志气及众而内顾欲不失己，则志有所分而敬不壹，不足以上交神明矣，故正祭时不得尔也。</p>
<p>“反馈乐成，荐其荐俎，序其礼乐，备其百官，君子致其济济漆漆，夫何恍惚之有乎？“乐成”之“乐”，卢各反。恍，胡广反。</p>
<p>“反”，终也，谓馈食之正礼终也。“乐成”者，酬酒行，与宾乐其成事也。“荐俎”，宾俎。“百官”，助祭者。“序”，次序举酬也。神事已成，余敬及宾，乃发意接众而自矜饰，具宾主之容焉，初非以此容而事神也。“恍惚”，迫于交神明之貌。神人事异，容亦变也。</p>
<p>“夫言岂一端而已，夫各有所当也。”当，丁浪反。</p>
<p>时地异则义徙，言各随其所当，在学者之知所择尔。</p>
<p>右第四章。此章言祭祀容貌各别之意。</p>
<p>孝子将祭，虑事不可以不豫；比时具物，不可以不备。</p>
<p>“虑”，治也。比，及也。虑之豫，则及时而物备。</p>
<p>虚中以治之。</p>
<p>虚则一，一则豫之本也。</p>
<p>宫室既修，墙屋既设，百物既备，夫妇齐戒沐浴盛服奉承而进之，洞洞乎，属属乎，如弗胜，如将失之，其孝敬之心至也与！齐，侧皆反。属，之欲反。胜，书蒸反。与，以诸反。</p>
<p>“修”，加丹垩也。“设”，加涂盖也。“百物”，牲器衣服也。“洞洞”，深至；“属属”，相续；皆言敬也。“如弗胜”，慎之至也；“如将失之”，诚之迫也；皆言奉承而进之容也。未事而虚中以虑之于豫，临事而笃敬以将之也恪，非孝敬之至不能尔也。</p>
<p>荐其荐俎，序其礼乐，备其百官，奉承而进之，于是谕其志意，以其恍惚以与神明交，庶或飨之，庶或飨之！孝子之志也。</p>
<p>“荐俎”，孰俎也。“百官”，执事者。“谕”，默相晓也。“以其恍惚”者，百官达孝子之心，皆专意诚切以求神而事之。再言“庶或飨之”者，拟孝子情迫之辞。孝子自尽其诚敬之至，故不言之化，孚于在庙助祭之人，皆生起其严恭恻怛之心以佐祀事，而志乃伸也。</p>
<p>孝子之祭也，尽其悫而悫焉，尽其信而信焉，尽其敬而敬焉，尽其礼而不过失焉。进退必敬，如亲听命，则或使之也。齐，侧皆反。</p>
<p>“悫”，诚实也。“信”，谓备物致慎，必信诸心而无后悔也。“进退”，庙中将事之容。“或”者，固有而不可名之辞。上言虑物合敬，一本于孝子之心；而所以使孝子之必如是其内外交尽者，则惟鬼神之德，气充理著，实有相感之几；故承事之下，如亲听命，皆其诚之不可掩者有以使之，而非孝子于理所本无之死而致生之，此祭义所由立也。</p>
<p>右第五章。此章言孝子祭先之义。</p>
<p>孝子之祭可知也。其立之也敬以诎，其进之也敬以愉，其荐之也敬以欲；退而立如将受命，已彻而退，敬齐之色不绝于面。孝子之祭也。</p>
<p>“立之”，始即位，立于阼阶也。“诎”，俯抑貌。“进之”，进而就几筵之间也。“荐”，陈设也。“欲”者，欲其饮食之貌。“退而立”，暂退复位也。“彻而退”，祭事毕矣。五者皆以敬为本，而其敬生于天性之爱，俨然若祖考之洋洋在上，自然传于容色者各中其节，而非可以矜饰为也。</p>
<p>立而不诎，固也；进而不愉，疏也；荐而不欲，不爱也；退立而不如受命，敖也；已彻而退，无敬齐之色，而忘本也。如是而祭，失之矣。敖，五到反。“而忘本也”字衍文。</p>
<p>“固”，强立不顺也。“疏”，不亲也。“不爱”，无爱亲之实也。“忘本”，谓忘其始志。“失之”，如不祭也。诚悫不至，无五者之容，则虽庄谨以莅之，动无失礼，要非人子奉先之道也。</p>
<p>孝子之有深爱者必有和气，有和气者必有愉色，有愉色者必有婉容。</p>
<p>“爱”者，心也；“和”者，气也；气从心之爱而柔息，静而中泰，斯和矣。“色”，面之光泽也。气和则神怡而荣血通畅，光泽欣满，发于色矣。“容”，身容也。气和色愉，则肌理谐舒，筋骸柔浃，而容无不婉矣。此推孝子当亲存而事亲之容色，以见事死如事生者，自然以其真爱而发为至敬，无固、疏、不爱、敖、忘之色，而必不为严威俨恪之容也。</p>
<p>孝子如执玉，如奉盈，洞洞属属然，如弗胜，如将失之。严威俨恪，非所以事亲也，成人之道也。奉，芳勇反。属，之欲反。胜，书蒸反。</p>
<p>“执玉”，恭也。“奉盈”，慎也。敬而加以恭慎之至，则下气柔色，有不期然而然者，此敬爱交至，事死如事生之实也。“严威”，容气盛也。“俨恪”，庄栗自持也。“成人”，谓先生长者自居之道。二者虽亦敬之属，而非所以事亲，父在斯为子，虽成人而孺慕不可忘也。</p>
<p>右第六章。此章言孝子承祭之容，自敬而进之以爱，其义益精。为人子者能以此自考，则庶几免陷于不孝。子夏问孝，而夫子答之以“色难”，无存没一也。</p>
<p>先王之所以治天下者五：贵有德，贵贵，贵老，敬长，慈幼。此五者，先王之所以定天下也。贵有德，何为也？为其近于道也；贵贵，为其近于君也；贵老，为其近于亲也；敬长，为其近于兄也；慈幼，为其近于子也。长，丁丈反。为，于伪反。下同。</p>
<p>“道”者，人道，天之所以立人者也。“有德”者，尽人道而通于天矣。“贵”，尊也。“贵贵”，尊有爵者。人生于道，而忠孝悌慈皆性之所固有，故推其理以达之天下，而贵德、尊尊、亲亲，皆率此心而为之，而天下大定矣。</p>
<p>是故至孝近乎王，至悌近乎霸。至孝近乎王，虽天子必有父。至悌近乎霸，虽诸侯必有兄。先王之教，因而弗改，所以领天下国家也。弟，特计反。</p>
<p>“霸”，与“伯”通，诸侯之长，《王制》所谓“州伯”也。“近王”“近霸”，言推其教意于治天下之道，则王者必受命于先王，八州之侯必有伯以长之，其义皆自此而立也。“有”者，尊而奉之之意。“因而弗改”，谓即孝悌之理而推，不待他求之也。“领”，统也，统天下国家之治于一理也。</p>
<p>子曰：“立爱自亲始，教民睦也；立敬自长始，教民顺也。长，丁丈反，下同。</p>
<p>“立”者，立之以教民而身先之之谓。“长”，谓兄也。孝悌之德统天下国家之治，而孝悌之实则爱敬是已。爱之推为贵老，慈幼以相亲睦，敬之推为贵德、贵贵、敬长以成顺治，皆立其本而教大备矣。</p>
<p>“教以慈睦而民贵有亲，教以敬长而民贵用命。孝以事亲，顺以听命，错诸天下，无所不行。错，仓故反。</p>
<p>“慈”，柔；“睦”，和；孝之德也。“贵有亲”者，以不遗亲为尚也。“用命”，顺受长上之命也。亲其亲，长其长，人敦仁爱而无违逆之行，则治达于天下矣。</p>
<p>右第七章。此章承上二章祭祀爱敬之礼而推广之，见其道之大而为治教之本。虽未及于祭祀之义，然王者崇祀宗庙，乃虽天子必有父之实，而敬爱交至，则所谓“庙中者天下之象”，亦于此可见矣。其自第十二章以下，皆以反复推明此章之理，是为祭义一篇之宗旨，学者宜勿忽焉。</p>
<p>郊之祭也，丧者不敢哭，凶服者不敢入国门，敬之至也。</p>
<p>“不敢哭”，自郊至于国中皆然，合通国以致严，父母之丧且为之夺也。</p>
<p>祭之日，君牵牲，穆答君，卿大夫序从；既入庙门，丽于碑，卿大夫袒，而毛牛尚耳，鸾刀以刲，取膟膋，乃退祭，祭腥而退，敬之至也。丽，吕友反。节首疑有阙文。</p>
<p>“祭”，宗庙之祭也。“穆”，谓尸也。据主祭者而言，孝子为昭，孙为尸，则穆也。“答”，对也。君牵牲入自庙门，尸在堂，南面临之也。“序从”，序爵从君后，卿大夫佐币，士奉刍。“鸾刀”，刀首有铃。“刲”，解牲体也。“碑”，在庙中庭。“丽”，当碑杀也。“膟膋”，血与肠间脂，取以燔祭也。“退祭”者，以肉退就烹汤而献也。“祭腥”者，或或腥，合而祭也。“退”，谓堂事已终，姑退以待馈于室也。合君臣于庙中，莫敢不躬亲以致敬，敬之至也。王者合万民之敬以事天，合庙中之敬以事祖考，分虽殊而理则一，要其所以萃人心之涣而莫敢不敬者，则惟仁人孝子之诚足以感之，所以为能飨帝而飨亲也。</p>
<p>右第八章。此章各举礼之一节，以明祭郊、祭庙之义。中间疑有阙文。</p>
<p>郊之祭，大报天而主日，配以月。</p>
<p>人物之生，莫不受命于天，而尊卑悬绝，人不得而报之。有天下者为民物之主，德天德，位天位，与天通理，故得祀焉；非天子之独报之也，所以广为民物报也。然天体无方而化不息，不可以一时一地求之，惟其气之运行往来，于日见焉，故以日为主。日之道，北不至于天中而恒在人之南，故郊于南。冬至之日，自南而北以渐向于人，故迎日于返北之始，而郊以日至。乃日月虽有阴阳之分，而月之为阴，天之阴也；则自日而外可以通乎天之化者莫如月，是以王者之郊既必以日至之月，而抑待月生明之后，又必以朝以暗而为日月同丽乎天之时，此所谓“配以月”也。</p>
<p>夏后氏祭其暗，殷人祭其阳，周人祭日以朝及暗。</p>
<p>“暗”，未明。“阳”，日中。“朝”，日始出。“祭日”，祭之日也。“及”，逮也；谓虽以日出而必及日未出之前也。三代之郊，各以其所尚之色为时，而周祭以朝，必及暗始事，则主乎迎日而亦不背月，上言“配以月”者，周礼也。立天之道，曰阴与阳，求之阳又求之阴，周道备矣。</p>
<p>祭日于坛，祭月于坎，以别幽明，以制上下。祭日于东，祭月于西，以别外内，以端其位。日出于东，月生于西，阴阳长短，终始相巡，以致天下之和。别，皮列反。</p>
<p>此言朝日夕月之礼也。月主夜，其用“幽”；日主昼，其用“明”。“明”者施，故其位上；“幽”者受，故其位下。“上下”，犹言高卑，是以升于坛以祭日，降于坎以祭月。东坛在东郊，祭者东面；西坛在西郊，祭者西面。日月皆没于西，于东则迎而祭之，内之也；于西则祭而送之，外之也。“端其位”者，出东生西之本位也。“月生于西”者，当朔之后，月见于西方，始生明也。祭日于始出之方，而日之见也终日，乐阳之长也。祭月于生明之方，未几而没，制阴之短也。“巡”，循也。祭于始出者循其始，祭于初生明而旋没者循其终，盖阴阳二气本相得以成和，而阳气暄以昭，阴气凄以暗，故万物之和得之于日者多而得之于月者寡。故先王祀之，虽阴阳并建，而于东坛西坎制而别之，示扶阳抑阴之义，所以致天下之和也。“天下”，犹言两间。</p>
<p>右第九章。此章言郊天及朝日夕月定位制时之义。</p>
<p>天下之礼，致反始也，致鬼神也，致和用也，致义也，致让也。</p>
<p>“天下之礼”，言礼之行于天下也。“致”者，推而行之也。人心固有之德藏于中，而推行之斯为礼也。“反始”，谓万物生于天，人生于祖，反而报之也。“鬼神”者，因于人物以屈信往来，莫之见闻，而心自信其必有，因承事之也。“和用”，谓物得和以生而成乎用，如谷无灾害，牲无疾，则仁人孝子不忘其所自而用以荐其馨香也。“义”者，分之所得为不敢废，所不得为不敢黩也。“让”者，归德于尊亲而推福以逮下也。五者五礼之大纲，而惟祭为备之。</p>
<p>致反始，以厚其本也；致鬼神，以尊上也；致物用，以立民纪也；致义，则上下不悖逆矣；致让，以去争也。合此五者以治天下之礼也，虽有奇邪而不治者则微矣。去，邱矩反。奇，居宜反。</p>
<p>“厚”，笃爱而不忘也。“尊上”者，形器为下，精理为上，通乎幽明之一致，而人知精理之为贵，不滞乎形器以徇利欲也。“物用”，物以和成用也。“民”，人也。“纪”，伦纪也。致物而用之以为礼，则人不擅物自私，而亲爱之道行，人伦之纪立矣。“上下不相悖逆”，下不悖上也。“去”，远也。奇，不偶也，谓乖戾也。“邪”，不正也。合五者以敦躬行，而推以制为典礼，使民行之，则奇邪革心而民大定矣。“微”，鲜也。</p>
<p>右第十章。此章言祭备礼之大义。</p>
<p>宰我曰：“吾闻鬼神之名，不知其所谓。”</p>
<p>鬼神之德不可得而见闻，故疑其有名而无实。</p>
<p>子曰：“气也者，神之盛也；魄也者，鬼之盛也。合鬼与神，教之至也。</p>
<p>“气”者，生气，魄所乘以营于身而出加乎物者也。“魄”者，耳之聪、目之明、身之受，触内景而领物以为觉者也。“盛”者，聚而成用，则昌著盛大而成乎人理者也。气魄者，生人之大用，丽体以凝。夫子以鬼神之德可以心喻而不能名言其实，故就生人之气魄而言之。聚而盛则为人，当其未聚与其已散，希微流动于天地之间，则谓之鬼神，故即人而可以知鬼神矣。然此自阴阳之既分者而言，若阴阳之所自分，则实一气之屈伸而非有两体，伸而未有定体以向于长者为气，屈而已有定体以向于消者为魄，是气长而凝为魄，魄消而归于气，气魄之殊，一屈伸往来而已。“合鬼与神”者，谓合鬼神于人也。人之所以生即鬼神之盛，则体验于身而鬼神在我矣。故诚明而鬼神之理著，仁孝而鬼神之几通，由此以立教，则穷本知化，而教之密藏于是而极矣。</p>
<p>“众生必死，死必归土，此之谓鬼。骨肉毙于下，阴为野土。阴，于禁反。</p>
<p>此言魄降于地而为鬼也。魂魄者，阴阳之精也，而魂依气，魄依形；其盛也则合而为生，其衰也则离而各归其故，而鬼神分矣。人之生也，魄极于用，用竭而敝，敝而返，故凡有生者必死，死则其魄以土为归，而为土之精英，所谓“本乎地者亲下，此之谓鬼”也。若夫“骨肉”者，质极于阴，为水土之糟粕而非其精者，则腐坏酿变为野土而已，不足以为鬼也。“阴”，罯也。</p>
<p>“其气发扬于上为昭明，焄蒿凄怆，此百物之精也，神之著也。</p>
<p>此言魂升于天而为神也。“其气”，即神之盛者也。盛极而衰，衰而散，及其死则离魄而返其故，发扬于上，所谓“本乎天者亲上”也。“昭明”，始离乎形躯而返乎空旷，又本为阳之盛者，得天而宣，故流动于两间而光景昭著也。“焄蒿”，轮屯不舍之貌。久聚而盛，虽散而不相舍，故其象如此。“凄怆”，肃然悲感貌。阴阳之气合则和，散则悲，是以凉肃萧瑟，翔于空际。此三者以状神之质性，而诚敬以事神，必将感之而见其然也。“百物”，犹上言众生。“精”，谓气之纯妙者。“著”者，存而不昧之意。</p>
<p>“因物之精，制为之极，明命鬼神，以为黔首，则百众以畏，万民以服。</p>
<p>人与鬼神之合，因死生而分，不可名之为人，亦不可名之为鬼神，故统之曰“物”。“精”者，人之所以为人，鬼神之所以为鬼神也。“极”，法也。“明命”，正名之也。古之圣人因其实有而制为祭祀之礼，以垂大法，正天神、地祇、人鬼之号，使天下各修其祀事，而百众万民虽不能知其所以然，而莫不畏服，则亦足以验人心之同然，为天理之诚然者矣。秦谓民曰“黔首”，汉初犹仍之，此盖记者传述而用当时之语缘饰之耳，不可以此而疑其非夫子之言也。</p>
<p>“圣人以是为未足也，筑为宫室，设为宗祧，以别亲疏远迩，教民反古复始，不忘其所由生也。众之服自此，故听且速也。</p>
<p>制极命名，祭祀虽设，而礼不行于其间，则不以事人者事鬼神，理本一而二之矣。“宫室”，庙也。“宗”，百世不迁之宗。“祧”，迁庙之主也。“古”“始”，物所由生之始也。鬼神返于虚漠，不待宫室而安，同归其故，则亦无亲疏远迩之殊，而孝子慈孙居有室，行有礼，则推幽明之一致而曲为备之，以反复致其“事死如事生”之心。盖推本立教，体天道以治人，故民莫不顺于爱敬而化之速也。</p>
<p>“二端既立，报以二礼。</p>
<p>“二端”，谓气魄之分，鬼神之殊，各有端委也。“立”，立其义也。“二礼”，即下“报气、报魄”之礼，所谓“求诸阳、求诸阴”也。</p>
<p>“建设朝事，燔燎膻芗，见以萧光，以报气也，此教众反始也。朝，如字，陟遥反。见，古晏反。</p>
<p>“朝事”，谓事尸于堂，事在日之朝也。“膻”，膟膋之臭。“芗”，黍稷之臭。“见”与“间”通，杂也。“萧光”，焫萧为火，杂膻芗于萧而焫之也。“报”，答也。气集于虚，而臭入虚而与之合，故以报气之散而为神者。“反始”，谓阳为物始也。</p>
<p>“荐黍稷，羞肝肺首心，见间以侠甒，加以郁鬯，以报魄也，教民相爱。“见”“间”本一字，复出。本文原作“见”，后人注“间”字为音释，误连书之。见，古晏反。间字衍。</p>
<p>天子诸侯祭有稻粱等，但言“黍稷”，通上下言之也。肝、肺、心，三代所祭异。“首”，升首告全。“侠”，两也。“甒”，《周礼》所谓“大尊以盛醴”者，此通朝事及馈熟于室言之，献味也。魄凝于实，味合于体之实，而后喻其甘苦，故以报魄之散而为鬼者。方书有“气补阳、味补阴”之说，其义亦通于此。“教民相爱”者，爱柔主阴，致味相养，亦爱之事也。</p>
<p>“上下用情，礼之至也。</p>
<p>上报气者降之于天，下报魄者升之于地也。阴阳两求，魂魄兼报，各以类求而备用其情，礼察乎天地而至矣。</p>
<p>“君子反古复始，不忘其所由生也，是以致其敬，发其情，竭力从事以报其亲，不敢弗尽也。</p>
<p>“敬”，恪共也。“发”，用之不吝也。“情”，诚实也。“从事”，谓耕藉、养兽、亲蚕之事。有天下国家者，粢盛、牺牲、衣服不患其不备，而君子反物之所自始；从上古君亲耕牧、夫人亲织之事，以尽情竭力而将其敬，不敢取给于贡税也。如下文所云。</p>
<p>“是故昔者天子为藉千亩，冕而朱纮，躬秉耒；诸侯为藉百亩，冕而青纮，躬秉耒；以事天地、山川、社稷、先古，以为醴酪齐盛，于是乎取之，敬之至也。藉，秦昔反。齐，即夷反。盛，是证反。</p>
<p>“为”，治也，耕治之也。“藉”，藉田。“秉”，持也，持耒柄也。“先古”，祖考也。“酪”，酸浆，所以为醯。“取之”，取藉田之粟以为之也。</p>
<p>“古者天子诸侯必有养兽之官，及岁时，齐戒沐浴而躬朝之，牺牷祭牲必于是取之，敬之至也。君召牛，纳而视之，择其毛而卜之吉，然后养之。君皮弁素积，朔月月半君巡牲，所以致力，孝之至也。齐，侧皆反。朝，直遥反。</p>
<p>“养兽之官”，《周礼》之“牧人”。“岁时”，正月也。“朝”，谓临视之。毛纯曰“牺”，体充曰“牷”。召牛纳视而卜之，在将祭三月前。“养之”，充人养之涤，洁刍牧，禁淫泆也。“皮弁素积”，视朔之服；视朔已，不释服而往，急于敬也。“巡”，周匝省视之。“致力”，谓不但任人，必躬自竭力。“孝”，亦“敬”也。互文见意。</p>
<p>“古者天子诸侯必有公桑蚕室，近川而为之，筑宫仞有三尺，棘墙而外闭之。及大昕之朝，君皮弁素积，卜三宫之夫人、世妇之吉者，使入蚕于蚕室，奉种浴于川，桑于公桑，风戾以食之。岁既单矣，世妇卒蚕，奉茧以示于君，遂献茧于夫人。夫人曰：’此所以为君服与？’遂副祎而受之，因少牢以礼之。古之献茧者，其率用此与？及良日，夫人缫，三盆手，遂布于三宫夫人、世妇之吉者，使缫，遂朱绿之，玄黄之，以为黼黻文章。服既成，君服以祀先王先公，敬之至也。”有，于救反。奉，扶陇反。种，之陇反。单，都寒反。卒，子律反。与，以诸反。</p>
<p>“公桑”，公家桑田。“近川”，以便浴蚕。“宫仞有三尺”，墙高丈一尺也。“外闭”，钥在外。“棘墙外闭”，所以严内外之别，以桑宫在郊故也。“大昕”，季春朔旦。“三宫夫人”，王三媵之长，位视三公者。“世妇”，则诸侯妾之尤贵者也。蚕事内命妇皆有事焉，卜其贵者主其政尔。“蚕于”者，养之也。“桑于”者，采之也。“戾”，晾也。蚕恶湿，故风干之。“单”，尽也。尽三月而谓之“岁单”者，自一岁蚕事之讫而言也。“世妇奉茧”，言诸侯；天子则三夫人献于后。问“为君服”者，蚕不尽为君服用，问其为君服者乃受缫之也。“礼”，享劳世妇也。“缫”，抽茧出丝也。“良日”，吉日。“盆”，淹也。“盆手”，以手淹于镬汤而振出之；但“三”者，视王耕藉三推也。“布”，分也。“先王”，天子之祭。“先公”，诸侯之祭也。惟鬼神之德诚有而不妄，故耕藉、养牲、亲慎之事必躬尽力以将其孝敬，先王所为深信而不敢忘，有以夫。抑祭服乃子孙之所服，非以荐之祖考，而必盛必虔如此者，感神之道以人为主，不自慢易，而后容气充盈足以合漠。异端惟不知此，草衣木食，凋耗其气魄而谓之为齐，疲敝衰羸，且将与阴为野土者为类，亦恶足通神明而俾之居歆乎？先王备物致饰之道，大矣哉！</p>
<p>右第十一章。此章极言鬼神祭祀之义，盖一篇之纲也。</p>
<p>君子曰：“礼乐不可斯须去身。致乐以治心，则易直子谅之心油然生矣。易直子谅之心生则乐，乐则安，安则久，久则天，天则神；天则不言而信，神则不怒而威，致乐以治心者也。致礼以治躬则庄敬，庄敬则威严。心中斯须不和不乐，而鄙诈之心入之矣。外貌斯须不庄不敬，而慢易之心入之矣。故乐也者，动于内者也；礼也者，动于外者也。乐极和，礼极顺，内和而外顺，则民瞻其颜色而不与争也，望其容貌而众不生慢易焉，故德辉动乎内而民莫不承听，理发乎外而众莫不承顺。故曰：致礼乐之道而天下塞焉，举而错之无难矣。乐也者，动于内者也；礼也者，动于外者也。故礼主其减，乐主其盈。礼减而进，以进为文；乐盈而反，以反为文。礼减而不进则销，乐盈而不反则放。故礼有报而乐有反。礼得其报则乐，乐得其反则安。礼之报，乐之反，其义一也。”音，见乐反。</p>
<p>右第十二章。此盖《乐记》之错简而重出者，系之于此篇，文义无取。文有小异，传者殊耳。</p>
<p>曾子曰：“孝有三：大孝尊亲，其次弗辱，其下能养。”养，余亮反。</p>
<p>“尊亲”者，人生于父母，受形而性即具焉，所性之德全，而天佑人助以有其尊荣，则亦以全吾亲生我之理而已。“弗辱”者，富贵不可以强致，而道尽于己，不愧于天，不怍于人，使吾之生理常伸，要以不忝于所生也。“能养”者，所生之德，仁爱为至情之所通，甘苦忧乐，在亲者皆我所喻而不容已于养也。三者理之当然，皆情之必然，即性之固然。反求诸人子之心，咸其所不得不尽，则三者一而已矣。言“大”言“次”言“下”者，自其事而言之尔。读者当以意通之，勿重人爵而轻天性之爱也。</p>
<p>右第十三章。自此以下十章皆言孝子之道，其第二十二章则因孝而及弟，盖祭以爱敬为本，而孝弟者爱敬之实，故曰“孝子为能飨亲”，存没之事一而已矣。达于其义，则凡祭祀之礼，皆以节文斯二者而为天理人情之不容已，无不著矣。故第二十三章复申言孝子之祭以终之。</p>
<p>公明仪问于曾子曰：“夫子可以为孝乎？”与，以诸反。养，余亮反。先，苏佃反。</p>
<p>公明仪，曾子弟子，或尝受学于子张。“问”者，以孝道之难，惟体验而后知也。</p>
<p>曾子曰：“是何言与！是何言与！君子之所谓孝者，先意承志，谕父母于道。参，直养者也，安能为孝乎！”</p>
<p>“先意”，谓亲意未动，逆知其必然而豫为之。“承志”，谓亲志素有所在而未行，己为成之也。“谕”，与“喻”通。“谕于道”者，先意承志则父母之心不言而喻，从容合宜，无违于亲，即无违于理也。此盖养志之事，曾子自信以能养，则既无所歉矣，特慎言之而自谦耳。</p>
<p>右第十四章。</p>
<p>曾子曰：“身也者，父母之遗体也。行父母之遗体，敢不敬乎！居处不庄，非孝也；事君不忠，非孝也；莅官不敬，非孝也；朋友不信，非孝也；战阵无勇，非孝也。五者不遂，灾及于亲，敢不敬乎！阵，直刃反。</p>
<p>“行”，谓见之于用也。五者皆敬身之事，敬身以敬亲，故无往而不尽其所当为，乃可以守身而事亲。</p>
<p>“亨孰膻芗，尝而荐之，非孝也，养也。君子之所谓孝也者，国人称愿，然曰：幸哉！有子如此，所谓孝也已。”亨，披庚反。养，余亮反。</p>
<p>“膻”，肉。“芗”，粟也。“尝”者，尝其旨否。“荐”，献馔也。“然”，犹“而”也。行成而名立，敬身之验也。</p>
<p>右第十五章。</p>
<p>众之本教曰孝，其行曰养。养，余亮反。</p>
<p>“众”，犹言天下也。“本教”，谓王者明伦立教之本。“行”，见于事也。行不足以尽教之理，而教必著于行，故孝自养亲始。</p>
<p>养可能也，敬为难；敬可能也，安为难；安可能也，卒为难。父母既没，慎行其身，不遗父母恶名，可谓能终矣。卒，子律反。</p>
<p>“敬”，敬亲以及身也。“安”，顺行而无强之谓。“卒”，亦终也。“遗”，与也。敬不间于存没，则终身寡过，而守身之道即此而备，是成教于天下之效也。</p>
<p>仁者，仁此者也；礼者，履此者也；义者，宜此者也；信者，信此者也；强者，强此者也。乐自顺此生，刑自反此作。</p>
<p>“强”，勇也。五者皆心之德，而惟孝子敬亲以敬身，则恒有父母生我之理于心而不昧，故因所施而德立焉。“乐”以化民成俗，“刑”以止恶向善，皆教也。而“乐”以导其心之和，“刑”以正其心之悖，先王尽孝以敬身，而推以立教者，皆自此而生也。</p>
<p>右第十六章。</p>
<p>曾子曰：“夫孝，置之而塞乎天地，溥之而横乎四海，施诸后世而无朝夕。夫，防无反。</p>
<p>“置”，植也。“天地”，两间也。“溥”，遍及也。“无朝夕”者，相引不绝，终古而如一也。孝者，生理之不昧者也，在人为心，在天为理，故天地之间，四海之内，古今之遥，幽明上下，治教政刑，因革损益，无非此理之著而已矣。</p>
<p>“推而放诸东海而准，推而放诸西海而准，推而放诸南海而准，推而放诸北海而准。</p>
<p>“放”，达也。“四海”者，中国之尽辞。“准”，均同也。言凡在四海之内，生而为人则心理皆合，无不知爱敬其亲也。</p>
<p>“《诗》云：’自西自东，自南自北，无思不服。’此之谓也。”</p>
<p>引《诗》以结上二节之意，言孝为众理之所基而人心之所同，故以之立教而无不顺也。</p>
<p>右第十七章。</p>
<p>曾子曰：“树木以时伐焉，禽兽以时杀焉。夫子曰：‘断一树，杀一兽，不以其时，非孝也。’”断，都管反。</p>
<p>“时”，谓非方长及孕字之时。孝子之心恻怛慈柔，恒存不舍，必遇物而生其不忍，故引夫子之言以征之。</p>
<p>右第十八章。</p>
<p>孝有三：小孝用力，中孝用劳，大孝不匮。</p>
<p>“小孝”，孝之见端。“大孝”，孝道之尽也。“用力”者，就其事而致其力也。“用劳”者，勤以尽其实也。“不匮”者，充其道于无穷也。三者备而孝道尽矣。</p>
<p>思慈爱忘劳，可谓用力矣；尊仁安义，可谓用劳矣；博施备物，可谓不匮矣。施，始至反。</p>
<p>“思”者，恒存于心也。“慈”，和怡也。“忘劳”，承事不倦也。“尊”，尚也。“安”，顺之而行也。“博施”，施爱于民也。“备物”，广喻物理，行无不宜也。三者虽有大小之殊，至于不匮而孝道乃尽，然慈爱忘劳，本也；修行备德，末也；敦其本而后可推以极其大，学者不可不察。</p>
<p>右第十九章。</p>
<p>父母爱之，喜而弗忘；父母恶之，惧而无怨；父母有过，谏而不逆；父母既没，必求仁者之粟以祀之，此之谓礼终。</p>
<p>“弗忘”，不以蒙爱故自骄逸也。“惧”，惧其不得于亲也。“不逆”，谓先几豫谏，从容和怡，不待过已成而矫拂之。“仁者”，有道之君。“粟”，禄也。“礼”者，爱敬之节文也。“终”，谓始终交尽也。</p>
<p>右第二十章。</p>
<p>乐正子春下堂而伤其足，数月不出，犹有忧色。门弟子曰：“夫子之足瘳矣，数月不出，犹有忧色，何也？”乐正子春曰：“善如尔之问也！善如尔之问也！</p>
<p>“如”，语助词。重言善之者，喜其问之切也。</p>
<p>“吾闻诸曾子，曾子闻诸夫子曰：天之所生，地之所养，无人为大。父母全而生之，子全而归之，可谓孝矣。</p>
<p>得天之气以生，故生属天；食地之味以长，故养属地。“无人为大”者，言无有如人之大也。万物莫不生养于天地，而天地无心而成化，遍育万物而无所择。吾之所以得为人者，父母也，故乾坤者人物之父母，而父母者人之乾坤也。人之所以异于禽兽者，禽兽有其体性而不全，人则戴发列眉而尽其文，手持足行而尽其用，耳聪目明而尽其才，性含仁义而尽其理，健顺五常之实全矣。全故大于万物而与天地参，则父母生我之德昊天罔极，而忍自亏辱以使父母所生之身废而不全，以同于禽兽乎？人子能体此而不忘，孝之实也。</p>
<p>“不亏其体，不辱其身，可谓全矣。</p>
<p>“身”，以行言。“体”者，身之用所自生也。体不亏而身辱者有之矣，未有亏其体而能不辱其身者也。</p>
<p>“故君子顷步而弗敢忘孝也。今予忘孝之道，予是以有忧色也。”</p>
<p>“顷”，俄顷。“步”，跬步也。“忘”，谓不恒持之于心，是以行不谨而伤也。自责深，故忧不释，子春之言止此。下则记者衍其意而广之。</p>
<p>壹举足而不敢忘父母，壹出言而不敢忘父母。</p>
<p>心恒在于父母，存没无间，不敢不敬其身。</p>
<p>壹举足而不敢忘父母，是故道而不径，舟而不游，不敢以先父母之遗体行殆。壹出言而不敢忘父母，是故恶言不出于口，忿言不反于身。不辱其身，不羞其亲，可谓孝矣。</p>
<p>“道”，大路。“径”，仄径。“游”，徒涉也。言“先父母”者，见父母虽没，犹必然也。“反”，谓人反以报之也。“径”“游”“恶言”，过之小者，犹恐辱身羞亲而必谨之，则乘危侥幸，汩利忘身，而与物竞趋，入于禽兽之行以自罹陷阱者，愈可知矣。人禽之异，全缺之分，孝不孝之实，皆于此别焉。乐正子春受之曾子，以承夫子道统之传，诚身以立人道，其以垂世立教者至深切著明矣，学者其可忽诸！</p>
<p>右第二十一章。自第十三章以下皆杂引论孝之言，以终“惟孝子为能飨亲”之意。顾其言之大者，虽推及广远，而要皆因心以推体用一原之理，非谓孝子之德必恢张廓大，立身扬名，而承志色养之为末也。此章则尤切及于孝子用心之实，以见敬身之道不舍孝悌而别为一端，则记者之示人约矣。后世不察于《孝经》“显亲”之说，乃以身名为重，敬养为轻，恣其汩没名利之私心，而藉显亲以为口实，乃至戕发肤，躬秽行，苟求富贵利达，而自谓不获于忠、且尽其孝，禽行猖，人心灭，其祸烈矣。使察于此，其能伸邪说以自盖其恶而蛊惑天下乎？</p>
<p>昔者有虞氏贵德而尚齿，夏后氏贵爵而尚齿，殷人贵富而尚齿，周人贵亲而尚齿。虞夏殷周，天下之盛王也，未有遗年者。年之贵乎天下久矣，次乎事亲也。</p>
<p>“贵”，宠任之。“尚”，尊礼之也。臣能世禄曰“富”。“亲”，同姓也。“遗”，略也。长幼之序，天之所显，四代帝王所不得而易也。</p>
<p>是故朝廷同爵则尚齿；七十杖于朝，君问则席；八十不俟朝，君问则就之；而弟达乎朝廷矣。朝，直遥反。弟，持计反。下同。</p>
<p>“同爵尚齿”，坐立之位也。“席”，使坐也。俟，待也。“达”，通也。“弟”者，人心之顺德，推而行之，无所不通也。</p>
<p>行句，肩而不并，不错则随，见老者则车徒辟，斑白者不以其任行乎道路，而弟达乎道路矣。辟，毗义反。</p>
<p>“行”，谓行于道中。“肩”，少者之首当长者肩后。“错”，雁行。“随”，蹑后。道广则“错”，狭则“随”也。“任”，所担荷也。老则子弟代负，无子弟则同井少者。</p>
<p>居乡以齿，而老穷不遗，强不犯弱，众不暴寡，而弟达乎州巷矣。长，丁丈反。“獀”与“搜”同。</p>
<p>“老穷”，无子孙者。“不遗”，乡党尊而养之。五百家为“州”。“巷”，闾也。</p>
<p>古之道，五十不为甸徒，颁禽隆诸长者，而弟达乎獀狩矣。</p>
<p>言“古之道”者，周衰役民及老，盖不然矣。六十四井为“甸”，出车一乘，徒七十二人，田则竭作，五十则免。“隆”，多也。“长”，五十以下长于其类者。春田曰“獀”。</p>
<p>军旅什伍同爵则尚齿，而弟达乎军旅矣。</p>
<p>“什伍”，谓同什同伍之中自相齿也。“尚齿”，犒宴班序之先后。</p>
<p>孝悌发诸朝廷，行乎道路，至乎州巷，放乎獀狩，修乎军旅，众以义死之而弗敢犯也。</p>
<p>“修”，长也，延及之意。“众”，谓尽天下之人。“以义死之”者，吉凶皆不敢越。“犯”，少凌长也。</p>
<p>祀乎明堂，所以教诸侯之孝也；食三老五更于大学，所以教诸侯之弟也；祀先贤于西学，所以教诸侯之德也；耕藉，所以教诸侯之养也；朝觐，所以教诸侯之臣也。五者，天下之大教也。食，祥吏反。更，古行反。大，他盖反。藉，奉昔反。养，余亮反。朝，直遥反。</p>
<p>“明堂”，天子大庙之堂。“西学”，小学。“先贤”，有道德，先王所使教国子者。“教德”，教之尊有德者。“养”，躬祀事以孝养也。五者，天子修之于上，而诸侯或仿而行于其国，或以修其侯度，皆以明人伦之大义，而立教自贵者始也。</p>
<p>食三老五更于大学，天子袒而割牲，执酱而馈，执爵而酳，冕而总干，所以教诸侯之弟也。是故乡里有齿而老穷不遗，强不犯弱，众不暴寡，此由大学来者也。音并见上。</p>
<p>教弟之礼，与君父先师同其隆重，则齿之尚可知已。故又重言养老之礼，以见其躬亲敬爱之至，而申结上文。弟道之达，必自天子诸侯躬行于上而后民皆化之，见立教之必有本也。</p>
<p>天子设四学，当入学而大子齿。大，他盖反。</p>
<p>“四学”，周兼虞、夏、商之学而设之也。“齿”者，与同学之士进退问业，以齿序先后。</p>
<p>天子巡守，诸侯待于竟，天子先见百年者。守，舒求反。竟，居影反。</p>
<p>“见”，就其居而见之。“先见”者，诸侯虽久待，必见百年者已，乃受诸侯见也。此二节申上文“天子尚齿以教天下”之意。</p>
<p>八十、九十者东行，西行者弗敢过；西行，东行者弗敢过；欲言政者，君就之可也。</p>
<p>“弗敢过”，谓行者与相遇，必伫立以待其过，不敢与之往来相摩也。若在其后，则不敢逾。“言”，问也。“君”，国君也。</p>
<p>壹命齿于乡里，再命齿于族，三命不齿。族有七十者，弗敢先。七十者不有大故不入朝。若有大故而入，君必与之揖让，而后及爵者。先，苏佃反。</p>
<p>“族”，宗族也。再命虽不齿于乡，三命虽不齿于族，而乡族有七十者，行必随，坐必让也。“大故”，大事也。“爵”者，谓爵尊于七十者也。此二节申上文“天子教弟则弟达于诸侯以及士庶”之意。</p>
<p>天子有善，让德于天。诸侯有善，归诸天子。卿、大夫有善，荐于诸侯。士、庶人有善，本诸父母，存诸长老。长，丁丈反。</p>
<p>“荐”，进也，进谋于君行之也。“本”，推本之也。“存”，在也；所谓“有父兄在”也。此承上文而推言之，弟之为道以逊让为主，而人之傲长而不敬者，皆生于攘善自伐之心，轻侮老成，谓不己若，使明于让善之旨，则逊顺行而弟教达矣。</p>
<p>禄爵庆赏，成诸宗庙，所以示顺也。</p>
<p>“爵”，以庆有德。“禄”，以赏有功。“成”，授而定之也。此申明上“本诸父母”之义，而言天子诸侯亦让善于亲，不但士庶也。</p>
<p>昔者圣人建阴阳天地之情，立以为易。易抱龟南面。天子卷冕北面，虽有明知之心，必进断其志焉，示不敢专，以尊天也。卷，古本反。知，珍义反。断，丁贯反。</p>
<p>“建”，参而立也。“阴阳”者，天地之用。“情”，谓老少变合以生吉凶之几也。上“易”，易象；下“易”，太卜之官也。上言“筮”，下言“龟”者，错文互见之。“明”，达于事。“知”，通于理。“志”，谓所谋也。人谋既审，而必听之卜筮以决之，所谓“让善于天”也。</p>
<p>善则称人，过则称己，教不伐以尊贤也。</p>
<p>“尊贤”，犹言让贤。此承上文让善而言。逊让之教立而天下化之，则风俗和美，以终上文“强不犯弱，众不暴寡”之意。</p>
<p>右第二十二章。此章言悌道。盖孝悌同原而合德，皆大顺之理，而敬爱之实，飨亲之本也。兄弟翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）而后父母顺，亦奚存没之异哉。</p>
<p>孝子将祭祀，必有齐庄之心以虑事，以具服物，以修宫室，以治百事。齐，侧皆反。</p>
<p>“将祭祀”，通未齐之前而言。“虑”，备也。“百事”，扫除涤溉之事。孝子敬身以敬亲，无所不致其齐庄，则临祭之时自无苟略而尤为加谨也。</p>
<p>及祭之日，颜色必温，行必恐，如惧不及爱然。</p>
<p>此谓始祭而即位于阼之后也。“恐”者，怵惕不宁之貌。合平日之诚用之于一日，所接于神而尽其爱者，须臾而已，故惧爱之不遑也。</p>
<p>其奠之也，容貌必温，身必诎，如语焉而未之然。</p>
<p>此谓荐俎豆、奠爵之时也。前此未与神接，故爱敬但形于颜色，奠则承事以接神，故发于容貌。“温”，柔缓也。“诎”，卑俯也。“语焉而未之”者，瞻仰几筵之上，如含意欲与神语而未发也。</p>
<p>宿者皆出，其立卑静以正，如将弗见然。</p>
<p>“宿”，戒也。“宿者”，谓尸也。尸必宿戒之，故谓之“宿者”。“立”，立于阼，待送尸也。“静”，悯默貌；“正”，凝神恋慕也。“如将弗见”者，仿佛忧疑之意。</p>
<p>及祭之后，陶陶遂遂，如将复入然。</p>
<p>“陶陶”，郁懑貌。“遂遂”，欲弗遽已之貌。“如将复入”者，爱敬有余之意。</p>
<p>是故悫善不违身，耳目不违心，思虑不违亲；结诸心，形诸色，而术省之，孝子之志也。</p>
<p>“悫”，诚也。“善”，柔静也。“不违”，合也。心之悫善，充满洋溢，必著于貌，内合外也。“耳目”，瞻听之容也。收视敛听，内顾其所存念，外合内也。内外交一而并用之所祭者，则“思虑不违亲”也。“术”，路也。“省”，得其理也。声色、容貌、耳目皆载心以分注之，各效其官，以尽其爱敬之理也。</p>
<p>右第二十三章。此章状孝子承祭之容，深微曲至，盖必深爱至敬根极性情者而后能然，非一晨一夕之敬所可几也。于以发明“惟孝子为能飨亲”之义，尤为深切著明矣。</p>
<p>建国之神位，右社稷而左宗庙。</p>
<p>宗庙、社稷皆在公宫之内。“社稷”，地祇也，地道尚右；“宗庙”，人鬼也，人道吉礼尚左；各得其尊也。在宫内者，宗庙之亲不忍远之。地道亲而不尊，亦以近为敬，非若天道之不敢亲而必祭于郊。明乎此，则后世北郊之诬，益可见矣。社稷在右而东向，主祭者南面，阼阶在北也。宗庙则太祖之庙，西向为尊，余以昭穆为南北。</p>
<p>右第二十四章。此篇皆言孝子之祭亲。此章以记宗庙之位，故附见焉。</p>
<p>《礼记章句》卷二十四终</p>
<h6 id="阅读日期-2025年09月01日-2025年09月05日-共-5-天">阅读日期：
2025年09月01日-2025年09月05日 共： 5 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
