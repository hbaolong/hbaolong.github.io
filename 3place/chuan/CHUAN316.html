<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书316-2027年5月25日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书316-2027年5月25日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="姜斋五十自定稿">姜斋五十自定稿</h4>
<p>姜斋五十自定稿</p>
<p>四言诗</p>
<p>和陶停云赠芋岩五十初度 乙巳</p>
<p>蒸蒸良稼，涤涤灵雨。滋湑以荣，炎威莫阻。君子不遐，如琴在抚。无念古人，空尔延伫。</p>
<p>道延今者，爰如鸿濛。靡明靡日，靡流靡江。如彼暗室，召晖于窗。匪君子任，其孰能从。</p>
<p>有梅有梅，霜裛其荣。人恤尔寒，尔怡予情。不愆日迈，不负月征。维仁引年，以保尔生。</p>
<p>乔乔豫章，执彼斧柯。匪不日劳，许许维和。天期不假，物望实多。蘧生知化，日益云何。</p>
<p>杂诗 丁未</p>
<p>清夕始澄，孤月出林。繁阴绎绎，今我乍歆。昔者驱车，适彼四野。求我友生，赠以瑶斝。昔者乘舟，顺彼中流。解我冲牙，以赠同仇。迢迢南山，崔崔峻峦。暮云群飞，谷风泻湍。阳雁差池，矧彼鹰鹯。余生不再，余命不双。短襟自寒，朔风摇缸。岁暮薇枯，饥谁与同。</p>
<p>五言古诗</p>
<p>分界岭 戊子</p>
<p>行役杳穷极，愁心积纷诡。薄暮晻霭宿，晨望霏微起。蜃气迎山云，苍流奔海水。桂开信天枢，南条迁物理。挥手谢寒烟，回头讶枫紫。溟游渐穷发，行歌聊匪兕。勾漏引丹砂，云何驻芳纪。</p>
<p>晨发端州与同乡人别 己丑</p>
<p>海甸见新草，故园入春心。天涯共萋萋，谁能辨浅深。寒潮落沙影，晓塔郁曾阴。日南绝征雁，桂水孤归禽。遥分前渚泪，共湿故人襟。</p>
<p>苍梧舟中望系龙洲</p>
<p>暮云笼山碧，绿树沉流影。中江瀑珠分，孤屿画檐整。团圞紫茸合，森萧翠光冷。秀挺既歆别，高涵亦危秉。烟浦极远天，槲香吹隔岭。凌晨溯两桨，即目饱幽境。万古苍梧愁，因兹慰孤耿。</p>
<p>初入府江</p>
<p>粤草易春深，驶流知潮远。樵火垂野云，滩花媚绝。林迂委岸阴，水绵俯萝偃。江介爱栖回，芳菲惜迟晚。昔来取慰庄，吾穷良悼阮。生事有幽栖，天游恣冥返。</p>
<p>佛山</p>
<p>昔闻沧波兴，挂席奖微向。荔棹戒晨征，葑田果迎望。山尽时远飘，川分故微漾。星河摇碧缀，天气复青荡。寄身良已孤，行吟空自壮。万端散纷诡，吾道有兴丧。无取笑支离，徒滋罥禽尚。繁虑本物先，冥欢辍想像。迟尔海鸿飞，明珠怀佳贶。</p>
<p>杂诗四首</p>
<p>结璘耀东方，摇辉散庭。褰帷视玉衡，何为倏东指。泛爱惜流光，合恉抚逝水。天涯鸣，繁英怨游子。东园积落芳，安问桃与李。悲歌无与听，拊琴复中止。</p>
<p>孤云起江汉，摇影自徘徊。飘风不相待，吹落阳云台。肤寸既违阴，炎威已复开。清音广野，鸾歌谁为来。欲因广成子，返此元息胎。时哉不易遇，摧折使心哀。</p>
<p>昔我游汉水，遥与神女期。琅玕非所欢，玉佩空相贻。愿托双凤鸟，当时听者谁。不惜蘼芜死，将为蔓草欺。沟水自东下，繁星已西驰。幽谷返椒岑，琴心终自知。</p>
<p>悲风动中夜，边马嘶且惊。壮士匣中刀，犹作风雨鸣。飞将不见期，萧条阻北征。关河空杳霭，烟草转纵横。披衣视良夜，河汉已西倾。国忧今未释，何用慰平生。</p>
<p>胡安人挽诗序 庚寅</p>
<p>小司马彭然石焱，征其元配胡安人殉节诗。余方移疾待罪，不敢居风雅之列。已蒙恩得赦，唐宫詹诚以次金黄门堡韵七言四章，付余属和。余别为五言，拟《神弦》之曲。安人沈玉黔阳，司马从王岭外，妥贞灵，招义魄，抑必有深情将之。李少翁、临邛道士之事，抑非贞魂所憙。闻楚有二《招》，用以慰烈陨，返幽素，连类而铭之，不亦可乎？</p>
<p>幽兰自著花，菖蒲自成节。激流难久生，溪风易吹折。夙昔兰闺英，金韬送远道。历历视明星，悠悠思春草。春草生有时，黄尘飞不已。白玉忍蒙沙，清流怨何驶。上有龙标月，下有沅江水。沅水自东流，梧云向南开。蒲花生石上，芳节待归来。</p>
<p>晨发昭平县飞雨过驴脊峡上泊甑滩会月上有作</p>
<p>孤游息魂营，凉泛叶形美。清晨理桂楫，薄言遵远水。遂欣斯望协，遗彼群象诡。微雨前峰来，清光错表里。胥飒歆飞雪，婉约弄明绮。下倚惊濑鸣，俄开新翠起。云倦偶失群，雷殷欻何止。金光界波流，大火循西指。飞鸟归有期，劳枻聊文舣。历忆众峰外，延秀纷可纪。人籁偶旁托，真赏归大始。</p>
<p>游子怨哭刘母 辛卯</p>
<p>北风吹凝云，游子行不息。易挽游子车，难驻桑榆色。车轮遽已远，流光太相逼。游子岂不知，遐心荡凭轼。</p>
<p>凭轼日以远，流光日以晚。夜望曷旦鸣，夕待牛羊返。寒风动明烛，疑见游子饭。夜梦续晨愁，九秋成偃蹇。</p>
<p>偃蹇不相期，迟暮岂自持。昔为倚闾叹，今为绝命思。讵怨游子去，翻怜游子悲。啾啾孤鸟鸣，飏飏垂风丝。</p>
<p>丝断不复理，鸟鸣哀难止。三年九春绝，衰草凌霜靡。行行向隧道，邑邑歌《蒿里》。掩涕会有时，苍天终何已。</p>
<p>小霁过枫木岭至白云庵雨作观刘子参新亭纹石留五宿刘云亭下石门石座似端州醉石遂有次作</p>
<p>松级偶晨登，樾馆聊夕止。轻裾挟馀滋，溪烟宛方起。夫君碧云期，良会伫难委。凌霄岂有扪，步秀方可纪。流耳延雨声，惊华粲石理。架阁微霄，初英散新紫。云观权众木，神楼耸弱水。仙游亦在区，魏榭空云绮。淹宿有余清，实归载留喜。</p>
<p>三岁度岭行，薄言观世枢。壮心销流丸，林泉聊据梧。归心存醉石，取似在枌榆。江湖忧已亟，神尻梦可趋。漆吏称昔至，周臣怀旧都。流止互相笑，外身理不殊。委形凭大化，中素故不渝。兴感既有合，触遇孰为拘。海尘无定变，聊崇芳兰躯。</p>
<p>春日书情 乙未</p>
<p>春云覆千里，飞雨来微霄。良阴不待旦，宿昔非崇朝。蘅皋英犹缓，蕙圃芳未遥。连卷仍故花，旉被丽新条。佳人阻采若，含情虚握椒。行迈匪康途，中心写长谣。</p>
<p>西庄源所居后岭前壑古木清沼凝阴返映念居此三载行将舍去因赋一诗 丁酉</p>
<p>物遇日屡迁，流止暂不遗。浮云出丹，游倏遵绿漪。心知既无滞，躯质匪有期。俯仰同久乍，令我奄宅兹。修竹丛尚稚，冈桐荫每移，云岫半明灭，霞嶂时参差。坐闻春鸟鸣，亦睹秋叶离。凌景延圆晖，迎寒却凉飕。回首舜帝峰，濯足舂水湄。芳草良未歇，佳期行可规。行道昔已靡，槁木今何居。俄顷已借用，乘乘将焉之。</p>
<p>冬遇</p>
<p>太华蜕奇骨，黄河问灵躯。风雨恣所狎，金石等不渝。坚脆各叛纪，正襟守中枢。观悯婴陆沉，陨问戒斯须。吾生匪蜃雉，物状漫紫朱。聊息朱鸟麓，梦无金简书。延彼堪舆情，充兹营魄虚。晶宇涤宿云，回风荡椒隅。薄岚开夕暾，寒英媚霜趺。佳期无定轸，元化随与俱。悦心道已广，栖贞邻岂孤。三寿同修促，二见息肥癯。</p>
<p>山居杂体卦名 己亥</p>
<p>豫子殉其道，井生贵所希。坎流邈殊途，既济愉同归。比肩通异理，蒙袂轻调饥。蹇余纫秋兰，升高搴野薇。剥芧充晨餐，畜荷资霜衣。离离劈椒房，鼎鼎闭松扉。履石探晴云，临崖款夕晖。益知荣公乐，渐看卜子肥。颐生喻明窗，观物避炎威。随兹寒暑谢，遁迹冀无违。</p>
<p>来时路悼亡 辛丑</p>
<p>来时苦大难，寒雨飞瀼瀼。今者复何日，秋原称叶黄。遵路行以悲，飘风吹我裳。流目心自喻，剧结车轮肠。</p>
<p>人生苦经历，精爽定往还。踟蹰行俟之，轻烟霭容颜。飞鸟过我前，流泉鸣其间。欲语不得接，浮云云何攀。</p>
<p>迢迢荒原路，曲曲粤楚甸。匪羊亦匪牛，穷日历郊箐。蘖苦梅复酸，宛转遂所绻。凛矣秋霜心，哀哉白日变。</p>
<p>此先君子先妣郑孺人之诗。孺人，襄阳人。外祖父文学公讳仪珂，字履声。宗伯公鸣岘先生讳继之之从孙。外祖母高氏，男敔谨志。</p>
<p>感遇 甲辰</p>
<p>海国有嘉卉，绍古兰蕙名。迢递致远道，绮靡发檐楹。悦彼情所合，矜兹芳有成。稷下宠琴客，梁园夸词英。物玩己亦劳，枝叶非天荣。</p>
<p>迢迢黄姑星，临河发光耀。织女扬熹微，脉脉如相炤。被以缠绵情，指彼佳期妙。高居无通理，下士纷疑料。鉴貌以测真，悱然贻姗笑。</p>
<p>湛湛北辰表，沆瀣充寒门。安知光影微，不有众星繁。言穷至弥寡，心绝理已谖。容成置象外，义和辍纷论。大地有疆畛，群生各本根。《甫田》空忉怛，念兹息心魂。</p>
<p>韶月知为春，百卉欣及时。精英取不息，掠美悦其姿。元化遗糟粕，忻合无迟疑。芳华及零落，悲愉各在兹。商山有高歌，烨烨三英芝。</p>
<p>汉南婵媛子，临歧忧清露。罗袜惜已微，中心良有故。美人去我遥，心之若晨暮。莞簟有余清，肃肃警宵寤。</p>
<p>飞萤弭清昼，熠熠流暗空。炫影从彼异，匿光背所同。胡不怀应求，殊德乐为攻。忾然念吾生，晶宇共昭融。捐情不矜己，云日相雍容。嗟哉猖狂子，何为悲道穷。</p>
<p>绾绾西塘柳，垂丝荡春色。天情亦容曳，元化无悁亟。骀宕不损贞，萧森非尚力。昭质岂枯槁，乐天消逼侧。迟迟春日心，悠然庶相识。</p>
<p>浮云起岱阴，萧屑积空微。翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）合非一气，灵雨千里飞。如何彼姝子，孤爱俄顷辉。光影或相报，寸心先已违。歧路勿相问，行行各是非。</p>
<p>涉洛想宓妃，游楚梦高唐。宫中多婵媛，弃置如遗忘。岂其浊河流，独有鲤与鲂。芸堂是燕寝，兰阁有芳香。归来欢日夕，至乐方未央。</p>
<p>阪月漾初暄，桃李耻未开。既欣新绪荣，亦畏霜雪摧。迟疑志不决，东风徒增哀。两者谁为佳，旁人难与裁。静女远逢迎，置彼良愿乖。巫咸已上天，鸩鸟非吾媒。欢怨物自劳，于我何嫌猜。</p>
<p>清风起末，吹荡兰与芷。迨其明灭间，欻然迷端委。相望不相见，幽动无能纪。万岁亦匪他，今者为我始。条绪皆芬芳，勿为欢逝水。</p>
<p>夏日端居 乙巳</p>
<p>岫云无本始，飘风善因依。暑坐一以望，空明两不违。白日舒中陆，绿草澹鲜辉。游蝶池阴飞，双鸟云际归。自治欣有合，炎情中已微。</p>
<p>云山妙峰庵云是申泰芝炼丹处</p>
<p>松阴合绿雾，本末飞空光。幽瞩既云密，遥情欻已长。首夏积翠鲜，亭午条风凉。烟容澄岳壑，水气辨蒸湘。圆宇目所镜，孤立心未央。寓形俄邂逅，仙游昔回翔。恻彼鸾鹤情，引兹丘海望。羽蜕固有待，仁乐讵无方。怀炎登天庭，悲忧陟首阳。缮性良有藉，终生胡弭忘。</p>
<p>秋阴 丙午</p>
<p>徂夏气未澄，涤暑期久误。西爽欻浮云，落晖难再驻。轻霄泊霏微，星影见回互。疏雨润晨光，余霭亘日暮。冷吹不更惜，昭融逝何遽。惊兹四序改，迁此百年遇。天物无宿留，吾生阅已屡。藏舟壑谁在，流丸迹匪故。大力非我知，瓯臾亦何措。但此欣萧清，迟回惬幽素。</p>
<p>欧子直自南岳返讯之</p>
<p>灵壑有冬荣，幽人时晏出。天物无孤清，闲情自相匹。徘徊度飞鸟，乘凌俯落日。虚旷断不穷，丹碧绚非一。夕宿抱余爽，各言纷欲悉。岂无濠上情，言眺双径逸。神晤遗形区，于焉记良昵。</p>
<p>古意 丁未</p>
<p>堂堂背春日，悠悠送落英。春日无返暄，落英无固情。遥知当决绝，中心澹不惊。济水穿河梁，河水无为清。女萝萦枯枝，缠绵待新荣。荣谢意亦尽，移言怨孀贞。</p>
<p>问芋岩疾</p>
<p>二仲浴清肌，三五养妙婴。相顾云已敛，待尔月将盈。化碧既乖期，伫鹤方含情。狞龙诚就辔，画虎何足烹。袅烟自离合，泛舟无回萦。念彼非心竞，释兹若羽轻。黄芽抽别颖，金蕊有冬荣。元笈君已授，勿为吝玉笙。</p>
<p>五言绝句</p>
<p>浈峡谣五首 戊子</p>
<p>弹子矶空峙，翻风燕不迷。朝天台已筑，何处著丸泥。弹子矶</p>
<p>烟水凝眸远，蘼芜且着花。章台扳折后，依旧属韩家。望夫江</p>
<p>苍壁空青破，清江拂翠开。越王虚胜概，留待佛东来。观音岩</p>
<p>辛苦浈江水，晨潮接暮潮。飞来金碧影，劫火不曾烧。飞来寺</p>
<p>故山元有主，新宠讵难忘。犹恐孙郎妒，相邀弄夕阳。归猿洞</p>
<p>秦王卷衣 甲午</p>
<p>渭南宫草绿，上殿带香归。识得邯郸美，丛台旧舞衣。</p>
<p>长干曲</p>
<p>秦淮通北固，流月带潮来。郎今渡京口，日暮使人猜。</p>
<p>白鼻</p>
<p>柳絮随檐帽，香尘污马鞯。春光无赖甚，谁与醉芳年。</p>
<p>江南曲</p>
<p>自有《三台曲》，齐抛八宝簪。可怜秋色里，独唱《望江南》。</p>
<p>为晋宁诸子说春秋口占自笑 乙未</p>
<p>腹借征南库，灯邀汉寿光。伤心难自遣，开卷是春王。</p>
<p>蠹死墨魂失，饥远视仍。纸窗钻不透，大抵是痴蝇。</p>
<p>南岳经声苦，东林眉宇颦。似他添强笑，犹恐隔邻嗔。</p>
<p>荧泽弘演肝，伊川辛有泪。未知家则堂，云何宣此义。</p>
<p>春尽从子敞寄山居雪咏绝句欻尔隔岁聊复和之 丙申</p>
<p>春去天涯雨，南留客影单。梁园裁赋好，遥送杏花寒。</p>
<p>残雪留双鬓，余寒抱死灰。君还愁岁暮，不畏老夫猜。</p>
<p>痛</p>
<p>阿旁□□□，严霜杀人鬓。刺□日千□，十年皆□尽。</p>
<p>哕</p>
<p>河间酒垆前，常愁欢见绝。絮杀采桑人，同心若为结。</p>
<p>颤</p>
<p>白刃甜如蜜，清流险似波。羊牢须壁立，臧谷较无多。</p>
<p>寒</p>
<p>借书败蕉叶，索字黄菅梗。一倍粟生肌，霜衾未恁冷。</p>
<p>热</p>
<p>真作寒灰好，禁他冷灶头。烧灯围傀儡，鲍老汗珠流。</p>
<p>痒</p>
<p>汗虱亦我液，疥虫亦我肌。喉间冲败絮，鸟爪复奚为。</p>
<p>哭</p>
<p>背我堂堂去，随他昔昔来。无情犹有恨，独上望春台。</p>
<p>笑</p>
<p>牛湩持作酥，渴分犊子饭。客作不得尝，垂头打闷顿。</p>
<p>山居杂体吃口诗 己亥</p>
<p>晴即前岫樵，峰分方未返。路乱笼绿罗，云晕涌愈远。</p>
<p>口字诗</p>
<p>岩路临磊砢，高棂营观皓。蝉语敛嚣啁，鸥侣欢沤藻。</p>
<p>为宋子主人送高渐离入秦 壬寅</p>
<p>每见关中客，无心理筑哀。征书昨夜到，不待曙光催。</p>
<p>绝句三首 癸卯</p>
<p>乍暖回亭午，云生叶叶低。轻云将雨足，侵入夕阳西。</p>
<p>弱柳垂新润，春风款款中。縠波飘一晌，绿影过池东。</p>
<p>转转春条缓，鳞鳞野水肥。疏云飘雨白，缭绕鹭丝飞。</p>
<p>咏百合 丙午</p>
<p>莲瓣浓含粉，药房素养胎。由来千种束，不放寸心开。</p>
<p>结袜子</p>
<p>初识张公子，投琼气已横。匣中报恩剑，不为汝曹鸣。</p>
<p>五言近体</p>
<p>月斜 戊子</p>
<p>月斜空碧合，河汉几时生。杳霭岳莲出，萧条露叶横。归云飞带雨，凉雁过留声。只讶西峰上，清宵有奏笙。</p>
<p>永兴廖邓二君邀宿石角山僧阁是侍先君及仲兄斋游处</p>
<p>十月寒潭改，三年客艇过。画星影近，甃草夜霜多。急难迷原隰，飘零废《蓼莪》。郴江无限水，不与挽流波。</p>
<p>清远城下忆湖湘旧泊</p>
<p>乍放浈江峡，疑连青草湖。星河摇古岸，渔火历蒋菰。霜后迷南雁，日斜忆庙乌。佳人多楚塞，谁解赠明珠。</p>
<p>春江古体 己丑</p>
<p>春鸟弄芳洲，初英照碧流。晴云卷山入，晓露炫烟浮。昨日宾鸿北，来时木叶秋。湘江连桂岭，瑶草趁新愁。</p>
<p>南中霜降</p>
<p>北候怀青女，南飙拂白。墟烟深漠漠，江草故鳞鳞。翠袖寒犹薄，黄华泪已新。炎洲无限橘，谁与寄湘津。</p>
<p>不寐 庚寅</p>
<p>夜火榜人惊，江沙依舸平。落花逢昨日，潮月应初生。芳草空凝望，绿云讵有情。含凄愁梦杳，鱼柝警严城。</p>
<p>刘端星学士昭州初度时初出诏狱</p>
<p>昭州迁谪地，清冽道乡泉。过岭金风缓，当秋暑日悬。重开初度酒，莫诵《四愁》篇。萧艾吾何有，灵椿正大年。</p>
<p>落日遣愁 辛卯</p>
<p>落日群峰外，青空邀晚红。晴山添雪色，远树缓霜鸿。心放闲愁后，生凭大化中。天年聊物理，楚国想遗风。</p>
<p>癸巳元日左素公邹大系期同刘子参过白云庵荼话二首 癸巳</p>
<p>晴鸟曙山天，林光卷宿烟。壑阴藏雪润，麦露泫珠圆。江树南开早，唐松东向偏。殷勤悬有待，请组旧行边。</p>
<p>昨夜梅边约，春情悄不禁。刀环光阵阵，佛火照心心。箕颍徐生拙，江湖魏子深。南阳凭羽翼，恩泽放山林。</p>
<p>春尽三首</p>
<p>高树莺飞尽，流声能几闻。微晴通雨色，深绿过花熏。病浅心心在，欢遥曲曲分。定知双鬓谢，无复惜殷勤。</p>
<p>杂甸与芳洲，当时不可留。还持流景谢，长遣故心愁。云际仍行药，东皋倦理畴。滔滔属孟夏，骚怨寄灵修。</p>
<p>止竟春须去，灰心揽鬓丝。薄晴长景困，余冷晚风欺。啼犹争序，藏鸦已后期。寄芳终契阔，阴绿听繁枝。</p>
<p>哭李一超 甲午</p>
<p>春先逝，龙蛇斗未开。容头余子在，匕首酒人灾。白发摇风木，丹心亘夜台。报恩无意日，留取劫前灰。</p>
<p>再哭季林兼追悼小勇匡社旧游</p>
<p>古寺青溪路，东窗隔一峰。绿花忘柳径，驱酒试风。墨冷袜材客，巾残垫角雄。余生悲梦赋，不与勒新宫。</p>
<p>晦日二首</p>
<p>春色去堂堂，清和损岁芳。夕烟青带远，晴树绿浮光。秋稻江乡雨，琅玕竹径香。定情裁古怨，迟晚意偏长。</p>
<p>白日奈朱颜，流光几暂闲。九春余此夕，落照已前山。红豆留谁折，落花去不还。逢迎他日恨，旧上鬓丝间。</p>
<p>夏夜</p>
<p>裛露青林合，微凉生未央。太清平野阔，薄雾远山长。南树惊乌鹊，双星忆凤凰。吹来何处笛，急调欲清商。</p>
<p>重登双髻峰 丙申</p>
<p>拾级千寻上，登临一倍难。日斜双树径，云满曼花坛。龙雨腥还合，佛灯青欲残。振衣情不惬，北望暮云寒。</p>
<p>二贤祠重读义兴相公诗感赋</p>
<p>谢傅青山志，羊昙旧见招。千秋余版椠，孤榭托云霄。弦望何时合，杜蘅今已凋。清浔二千里，遗恨在军谣。公于苍梧以军谣十首授余梓行。</p>
<p>花咏八首 丁酉</p>
<p>樱桃</p>
<p>艳深消雪冷，行密迓春酣。弱蒂东风试，繁枝细雨堪。大官谁复荐，啼鸟定先含。献岁摇新恨，群芳且未谙。</p>
<p>迎春</p>
<p>玉峰疑菡萏，绛珮讵辛夷。蝶醒初春里，香寻未绽时。云生仙袂重，月上素痕滋。愿结青萝好，亭亭寄远思。</p>
<p>山矾</p>
<p>韶月飞金粟，春云降瑞霙。暄风别有约，芳草共含情。须浅容寻蝶，香过恰趁莺。仙来早暮，即此玉为京。</p>
<p>紫荆</p>
<p>珍第偕金枕，同欢感异株。虞渊衣未浣，汉玺泥应濡。疏干捎莺羽，繁英碍蝶须。桃蹊别弄色，泫露泣邢姝。</p>
<p>杜鹃</p>
<p>采缬轻红药，丹痕竞紫榴。仙归十里幄，云指九重楼。晴雾笼深晕，平塘炫碧流。如何蜀鸟恨，夜月未消愁。</p>
<p>黄杜鹃</p>
<p>啼鸟愁如歇，闲情寄浅缃。眉新欲试喜，额晓待添妆。酒色醅莺羽，春情驻柳香。愁心迷望帝，聊学赭袍黄。</p>
<p>金钗股</p>
<p>金虎胎含素，黄银瑞出云。参差随意染，深浅一香薰。雾鬓欹难整，烟鬟翠不分。无惭高十韵，赖有暗香闻。</p>
<p>冈桐</p>
<p>樾馆辞寒候，江乡记稻春。笑迎朝日上，繁映晚霞匀。紫沁侵铅粉，青趺借绿茵。似怜芳草弱，飞覆玉鳞鳞。</p>
<p>即事</p>
<p>秋晚翠娟娟，寒条经雨边。断云藏半树，归鸟没孤烟。筱弱梢梢重，藤轻叶叶便。上方夕磬早，亭午落清喧。</p>
<p>山居杂体药名 己亥</p>
<p>白日及闲年，寻常山色妍。古松香满径，修竹叶参天。紫菀朝霞雨，黄连夕照烟。柴桑寄生理，不受督邮怜。</p>
<p>山居杂体县名</p>
<p>月上林间夜，烟含山际秋。蛙吹传静乐，尻马足仙游。抱瓮安园，忘机定海鸥。余生随大冶，沤沫委东流。</p>
<p>岳峰悼亡四首 辛丑</p>
<p>不愁云步滑，慊慊故慵来。多病霜风路，余生隔岁回。凤绡残染泪，蛛网誓封苔。旧是销魂地，重寻有劫灰。</p>
<p>到来犹自喜，仿佛近檐除。小圃忙挑菜，闲窗笑读书。忽惊身尚在，莫是客凌虚。楚些吾能唱，魂兮其媵余。</p>
<p>关塞天涯黑，精魂一倍丹。停云迷鸟宿，舞雪耐梅寒。不遣琴心寂，相怜剑影残。三年烹白石，余渖咽龙湍。</p>
<p>岳阡初甃罢，君此拜姑嫜。地下容能聚，人间别已长。蝶飞三月雨，枫落一林霜。他日还凄绝，余魂半渺茫。</p>
<p>迎秋八首 壬寅</p>
<p>昨夜月初明，青枫引露清。稻香三日雨，虹影一溪晴。落照低犹赤，风晚更轻。定情凡几日，银汉映阶平。</p>
<p>斜日飐垂树，因风欲上黄。侵苔依浅碧，漏月透微凉。去鹭惊溪改，跳鱼拂荇香。森森芦叶满，幸缓一头霜。</p>
<p>长日倦何曾，棋枰早不胜。杨枝愁少府，杜若老吴兴。星影微侵幌，萤光几背灯。西风才一夕，先与客愁应。</p>
<p>旧不解惊秋，于今预理愁。雄风三楚国，残月四更楼。天外芙蓉剑，人间竹叶舟。凉宵聊邂逅，不似梦中游。</p>
<p>青山秋缓缓，白发鬓匆匆。赋笔期霜雁，琴心款夜桐。藕丝侵水碧，鱼眼泣波红。莲唱歌年少，江南一梦中。</p>
<p>当暑病犹轻，离魂几日阴。羽笙天上曲，沟水路旁吟。渡鹊无聊事，归禽有限心。炎光劳缱绻，回首怨寒砧。</p>
<p>投分留纨扇，怀恩记葛衣。兴亡凭一泪，去住恨双违。戏蝶情还在，玄禽巷已非。贮愁蜻蛚馆，旧已遣莎肥。</p>
<p>吴茧初成练，商声畏上弦。到来拚落叶，先事怪鸣蝉。暗湿三更露，公收万里烟。亭亭苍壁外，云岫弄余妍。</p>
<p>寒月 甲辰</p>
<p>寒光清不极，一半上东峰。霜净初弦小，烟平素影重。江山群动息，河汉九宵封。迥绝宵钟后，吾生定几逢。</p>
<p>早春三首 丙午</p>
<p>光气浮莎径，红滋点药畦。晴丝弱柳外，夕蝶小窗西。风细千波绿，云生一片低。天情随物理，色色与春齐。</p>
<p>不觉故心移，年华冉冉知。晴窗熏午睡，暄步爱芳吹。幸缓西园梦，还留朔雪悲。含情方几日，谁道鬓添丝。</p>
<p>向夜月迎人，空烟合望新。落梅轻去影，乳鸟乍啼晨。碧水涵苔暗，流光散露匀。良宵仍蕴藉，凄恻奈何春。</p>
<p>十二月八夜看月</p>
<p>寒月静不迥，中天白霭分。烟空含树色，星浅入冰纹。梦觉疑无定，凄清受已勤。遥情谁寄托，千里一缊。</p>
<p>初九夜再赋</p>
<p>迢递缓当天，浮光始出弦。桂丛含雾隐，梅影弄霜妍。分镜知谁照，寒蟾苦欲仙。明珠期有赠，还恐雪侵年。</p>
<p>正月十六夜重赋 丁未</p>
<p>出岫试娟娟，光侵落照天。昨宵深困雨，初夜未亏圆。透碧融霜气，凝晖款夕烟。梅香来近远，稍觉送微暄。</p>
<p>与唐须行夜话 戊申</p>
<p>九春初歇雨，花屐不相期。踏藓亦何适，临风久系思。秋毫分九级，火电掣双眉。不与通消息，含情更待谁。</p>
<p>鼎鼎千秋意，劳劳夜语传。六经谁楚汉，一击试鹰鹯。偶觉空群马，人疑泛月船。名心消已尽，无望古今怜。</p>
<p>始晴</p>
<p>春尽试新晴，高天起夕清。南飞双鸟白，西上一星明。润叶沾青露，凉萤傍紫萍。当年未萧瑟，曾此晚愁轻。</p>
<p>湄水月泛同芋岩</p>
<p>泛宅非今日，清欢任偶携。滩光月影上，山色晚霞西。极目随移棹，生涯试杖藜。江洲无载酒，还似武陵溪。</p>
<p>排律</p>
<p>八月梨花 乙未</p>
<p>夕吹喧风叶，初暾炫露条。途阴新紫荐，大谷早英飘。留蝶寻香薄，迟莺忆梦遥。迎凉催晓色，倚雪抗清霄。恨讵青春谢，姿矜白日昭。洁纨悲汉扇，瑶馆驻秦箫。抱影空含碧，凝魂映泬寥。云痕将桂粟，湘怨亘兰苗。修月飞琼柿，凌空舞素潮。西乌歌正急，南树梦犹妖。瀚海寒偏耐，哀家韵未饶。一桐虚井砌，片叶点诗瓢。衔去玄禽远，归来白雁邀。余芳回羯鼓，幽约后星桥。江介芦花冷，扬州玉蕊凋。函情摇落日，芳信在山椒。</p>
<p>新秋看洋山雨过 丙申</p>
<p>南楚秋风日，轻阴太白方。参差分远嶂，明灭互斜阳。旋度云间树，还吹山际香。鹭飞初掠润，燕语乍矜凉。云断天逾碧，林疏野乍光。余霞侵月浅，晚雾过溪长。薄袂冷冷善，闲愁鼎鼎忘。萧斋聊隐几，吾道在沧浪。</p>
<p>山居杂体建除 己亥</p>
<p>建宇依回岫，锄畦沿涧流。除云无过客，留鸟伴孤游。满径萦霜带，遥天珮月钩。平泉空木石，玄晏自春秋。定里窥僧际，醺余缓宿愁。执交顽石古，送远野鸥浮。破雪寻新蕈，迎晴验午鸠。危烟征杳汉，细草借香柔。成绩缘蜂课，纷争笑蚁谋。收书祛粉蠹，篆壁写蜗牛。开圃蛛丝密，支床龟息幽。闭关思物理，杜德拟天休。</p>
<p>哀管生永叙 辛丑</p>
<p>落叶风喧夕，啼鸦柏冷霜。如何悼亡客，还有丧予伤。岳径云藏雪，洋泉月引凉。培兰将九畹，炼镜已三商。带草先摧绿，传灯独秉光。思深千里驾，望属百身良。烨烨芝房折，悠悠蒿里长。紫囊悲太傅，缃帙冷中郎。春谷江流远，南云塞路荒。人情谁剑挂，天道岂弓张。交绝怜东里，狂歌问子桑。贡生空委珮，鲍叔未分。笛咽山阳馆，琴残子敬床。宁知哀《九辩》，不及待沈湘。</p>
<p>恺六种凤仙花盈亩聊题长句 乙巳</p>
<p>光风何处好，樾径启朝阳。竹里天凝绿，梅村月旧黄。名花拚物玩，小品眷幽芳。蕉露分长润，苔茵荫午凉。学仙初羽化，字凤欲歌狂。茎脆空清入，阴圆碧霭张。欲言鹦味曲，如舞蝶襟忙。紫晕飞初日，华吹结绀霜。凝丹猩褫血，浅素雪添香。不解邢憎尹，终谐侣皇。分妍矜色色，薄袂共洋洋。蝾臂虽多妒，荑尖得上妆。素轮宜晚拍，义甲惜春藏。小触娇旋怒，多灵敛亦翔。清琴蛇腹古，丸药寇胎康。瑞约宜男早，心同栀子长。闲居人自洛，至止客怀湘。相约秋光里，娟娟誓不忘。</p>
<p>六言</p>
<p>咏史二十七首</p>
<p>箕子生传《洪范》，刘歆死击《谷梁》。叛父只求媚莽，称天原是存商。</p>
<p>堕泪曲江《秋燕》，白头小范黄花。变《雅》三年《破斧》，续《骚》一部《怀沙》。</p>
<p>桎梏荀卿性恶，逍遥王衍无为。指鹿不迷物则，问蛙方证希夷。</p>
<p>安世不藏父恶，南轩尽掩前羞。迁史直承《尧典》，紫阳曲学《春秋》。《尧曲》不为禹讳鲧，《春秋》为亲者讳。</p>
<p>公主盘飧赌命，上卿片唾输头。偏是羁孤臣妾，贪他菌蟪春秋。</p>
<p>中垒传经烧汞，东坡抗疏逃禅。梦傍昌黎床榻，炉兼万毕铜铅。</p>
<p>信陵饮酒近内，步兵泣路驱车。赢得不知别苦，难忘聊复愁予。</p>
<p>田丰死争官渡，鸱夷不谏夫椒。未到水穷山尽，难回坠石狂潮。</p>
<p>凤杳扬雄拾羽，龙乖谷永探鳞。奇字痴万卷，危言卖绽千春。</p>
<p>元载饥寒扫迹，苏秦车骑迎门。裹马装妻勾当，髑髅血肉乾坤。</p>
<p>李逢人便杀，西巴见鹿犹怜。自让孟孙眼孔，何须武曌金钱。</p>
<p>泜水潍城垓下，陈仓子午褒斜。先手偏争后着，一羊不奈三叉。</p>
<p>曹魏登坛舜禹，萧梁塔庙瞿昙。酸得不禁太苦，悟来妙在无惭。</p>
<p>代契丹憎延广，为司马爱谯周。一线容头活计，二毛肉袒风流。</p>
<p>肯死魔留佛种，再来鹰化鸠啼。借问邦昌伪相，何如任永淫妻。</p>
<p>方寸止知老母，始终惟报韩王。家鹜仅供玉馔，玄禽长寄雕梁。</p>
<p>魏篡陈思堕泪，晋亡谢客挥戈。夺嫡封侯愿力，顽民义士风波。</p>
<p>孝逸妆台授钺，崔生穹帐修文。临镜妖狐国史，护阑鹦鹉将军。</p>
<p>郗鉴生怜逆子，沉充死愧贤孙。桂蠹何伤芳树，兰芽不染滫根。</p>
<p>着面维州黑子，还魂免役青蚨。皮砌只争揉，头倾忘却支吾。</p>
<p>狄青非万人敌，韦皋亦百里才。学击鹰鹯夸俊，知音黄雀生灾。</p>
<p>子厚县崖题壁，昌黎华岳投书。小人可使有勇，君子其蔽也愚。</p>
<p>擒守忠如捉鳖，奉嘉王亦建瓴。流汗帆风摇橹，埋头白昼囊萤。</p>
<p>习气齐邱说法，门头唐主参禅。圆顶方袍天子，黄扉紫阁神仙。</p>
<p>家法销兵杯酒，朝章决狱风波。无信人言采苦，其则不远伐柯。</p>
<p>蟋蟀消归秋壑，鹦哥生受思陵。几队吟虫语鸟，一抔秋草冬青。</p>
<p>乍可黄冠归宋，羞将白血殉元。蜜蘖不争甜苦，猿虫各有精魂。</p>
<p>七言近体</p>
<p>耒阳曹氏江楼迟旧游不至 戊子</p>
<p>野水瑶光上小楼，关河寒色满楼头。韩城公子椎空折，楚国佳人橘过秋。淅淅雁风吹极浦，鳞鳞枫叶点江洲。霜华夜覆荒城月，独倚吴钩赋远游。</p>
<p>圆通庵初雨睡起闻朱兼五侍御从平西谒桐城阁老归病书戏赠 己丑</p>
<p>秋井拖阴柳色阑，疏云开碧整归鞍。梧桐新坠平津苑，遥飞御史滩。愁里关山江北杳，尊前星汉粤天寒。棋枰应尽中原略，莫遣苍生属望难。</p>
<p>李广生自黔阳生还归阙率尔吟赠并感洪一龙三阳太仆山公及邓君郑石诸逝者浮湘亭之游
亭在湘乡涟水西南，郭天门司马建，今毁。庚寅</p>
<p>涟水东流落月横，浮湘亭上似三生。汉庭旧节归华表，粤道旌旗乱早莺。酒侣垂杨悲墓合，世情蛱蝶到春惊。如君豪气矜淮海，恨到消沉泪亦倾。</p>
<p>答姚梦峡秀才见柬之作兼呈金道隐黄门李广生彭然石二小司马</p>
<p>遥求勾漏寻灵饵，却背仙坛访上元。初服偶然抛竹箨，融情一倍感芳荃。云畦过雨怀红药，春泛消愁畏绿尊。千古英雄无死处，酒徒高唱感夷门。</p>
<p>五日小饮兼五舟中寄人时两上书忤时相俟谴命故及之</p>
<p>垂垂江上瘴云飞，也听莲舟挝鼓归。炎海蛟龙吞楚客，绿云烟水吊湘妃。故园蒲草空盈把，过岭笳声尚合围。哀些远凭清思抑，目前殊觉解人稀。</p>
<p>留守相公六帙仰同诸公共次方密之学士旧韵</p>
<p>千古英雄此赤方，漓江南下正汤汤。情深北阙多艰后，兴寄东皋信美乡。进酒自吹松粒曲，裁诗恰赋芰荷裳。萧森天放湘累客，得倚商歌侍羽觞。</p>
<p>凉生恰恰桂江天，万里吴皋秋信传。月拟上轮分海晕，风初过岭霁蛮烟。雕戈数转三襄影，花坞凭留七月仙。莫讶维州争论亟，河山清晏自平泉。</p>
<p>石板滩中秋无月奉怀家兄</p>
<p>颓岸清江隔晚烟，鳞鳞云起夕阳天。秋声已觉频喧夜，明月心知不易圆。桂阙参差疑羽客，芦中迷离访渔船。刀头飞镜终无准，今夕何年倍惘然。</p>
<p>读指南集二首 乙未</p>
<p>绛节生须抱璧还，降笺谁捧尺封闲。沧波淮海东流水，风雨扬州北固山。鹃血春啼悲蜀鸟，鸡鸣夜乱度秦关。琼花堂上三生路，已滴燕台颈血殷。</p>
<p>扬州不死空坑死，出使皋亭事未央。鸣鴂春催三月雨，丹枫秋忍一林霜。碙门鹤唳留朱序，文水鱼书待武阳。沧海金椎终寂寞，汗青犹在泪衣裳。</p>
<p>冬尽过刘庶先夜话效时 丁酉</p>
<p>端自莲花瓣里来，幻身真作冻蜂猜。世如棋弈辘轳劫，话到文章婪尾杯。三公叔夜龙鸾客，兀者郑侨斥才。金销石泐寻常事，惭愧寒香一径梅。</p>
<p>续哀雨诗四首 辛丑</p>
<p>庚寅冬，余作《桂山哀雨》四诗。其时幽困永福水寨，不得南奔，卧而绝食者四日，亡室乃与予谋间道归楚。顾自桂城溃陷，霪雨六十日，不能取道，已旦夕作同死计矣。因苦吟以将南枝之恋，诵示亡室，破涕相勉。今兹病中，搜读旧槁，又值秋杪，寒雨无极，益增感悼，重赋四章。余之所为悼亡者，十九以此，子荆奉倩之悲，余不任为，亡者亦不任受也。</p>
<p>寒烟扑地湿云飞，犹记余生雪窖归。泥浊水深天险道，北罗南鸟地危机。同心双骨埋荒草，有约三春就夕晖。檐溜渐疏鸡唱急，残灯炷落损征衣。</p>
<p>晴月岚平北斗移，挑灯长话桂山时。峒云侵夜偏飞雨，宿鸟惊寒不拣枝。天吝孤臣惟一死，人拚病骨付三尸。阴晴旦暮寻常极，努力溯洄秋水湄。</p>
<p>羊肠虎穴屡经过，老向孤峰对梦婆。他日凭收柴市骨，此生已厌漆园歌。藤花夜落寒塘影，雁字云低野水波。樾馆无人苔砌冷，桂山相较未愁多。</p>
<p>《桂山哀雨》旧诗留，读向泉台忆得不。卞壶可容魂大笑，王章不为死含愁。丹枫到冷心元赤，黄鞠虽晴命亦秋。韶月年年春日暖，倡条冶叶漫当头。</p>
<p>人日 甲辰</p>
<p>人日犹余寅正腊，深阴不识月初弦。春光荏苒虚梅信，朔雪霏微乱柳烟。何处暄风催彩胜，谁将病骨祀华年。中宵欲待清霜霁，珠雨还飞玉粟田。</p>
<p>又雪同欧子直</p>
<p>溪边林外转霏微，几处新莺禁不飞。即次青春欺白发，叮咛酒力试寒威。连天朔雪悲明月，昨日西清忆落晖。为报春光多蕴藉，来朝一倍报芳霏。</p>
<p>五日携攽儿同子直洎贤从哲仲小饮分得端字</p>
<p>今年五日尚余寒，剪剪菖风摆露难。雨歇罩鱼垂柳径，人归贳酒白云端。丹心彩笔三湘事，霜鬓朱颜一镜看。彭泽无田供秫米，何须粔籹饱龙餐。</p>
<p>即事有赠</p>
<p>青门绿野两情忘，柳宅桃津一径长。四海交穷怜白发，双星夜永看珠光。梅香早透胧胧月，酒坐寒侵款款霜。咏史已惊开竹素，挑灯无事话沧桑。</p>
<p>人日新晴 乙巳</p>
<p>昨宵弦上晴天月，人日青开媚景烟。柳带小吹摇露颗，红芽纤出破苔钱。胜常难问求凰意，怀旧空吟落雁篇。为恼新莺惊午睡，不容梦蝶驻华年。</p>
<p>秋雨同子直</p>
<p>秋阴何来飞雨淙，杜陵欢之后尧江。井桐已落不知数，水鸟无愁聊自双。游屐几曾过柳岸，青尊只少对兰缸。犹传锦字开幽独，湿月穿云上小窗。</p>
<p>又雨</p>
<p>昨日余暄黄稻天，轻雷斜过晚霞边。林光留日犹多碧，暝色侵云不耐烟。凌借晚红欺菡萏，风光苔色长连钱。栖迟藋径经过少，几厌溪声柳外喧。</p>
<p>夜</p>
<p>始夜枫林初下叶，清秋弦月欲生华。凉凝露草流萤缓，云断西峰大火斜。藏壑余生惊逝水，迷津天上惘星槎。兴亡聚散经心地，高柳萧森隐荻花。</p>
<p>元日过子直奕 丁未</p>
<p>今日何年复岁朝，晓窗新梦试逍遥。韶光流转谁消息，春赏殷勤久寂寥。竹径云深通绿霭，兰芽雨沁透红苗。高斋奕散前溪路，回望炊烟隔小桥。</p>
<p>故孝廉李一超以怀贞穷愁死不及有嗣息元配林孺人掖咡太孺人于痹病中十四年不舍榻右猝遘危疾临终悲咽以不得躬亲大事为憾啼声未绝而逝余于一超不浅视道路感泣者自逾涯量裁二诗以将哀尤为太孺人愍悼焉</p>
<p>怀清台上望孤忠，剩水余山恨尽同。块肉无留犹赵氏，炊烟不热自梁鸿。亭亭宝婺邀残月，转转金轮御朔风。十四年来千种事，凄凉彤管不书功。</p>
<p>从知生死一浮沤，大誓宏深不易酬。萱草幸留春百岁，桂轮难满月三秋。鸡声五夜闻遗语，鹤发千梳绾别愁。犹有寒荠青半亩，留调膏粥侍晨羞。</p>
<p>刘若启为余兄弟排难已招泛虎塘叙其家乘会当六帙帨辰欢宴之下遂允贶室子敔儿</p>
<p>此生相聚太从容，海徙山移梦后逢。急难情深矰缴缓，根株心许茑萝封。百年初识团相，双径从看偃盖松。拟煮丹砂回白首，年年吹笛上嵩峰。</p>
<p>湖外遥怀些翁</p>
<p>心心长不断湖天，满月孤星旧有缘。野烧三叉余幸草，湘流九面惘胶船。寒深鹤带尧年雪，海阔龙分佛口涎。闻说当机惟一指，皈心欲扣逆流舷。</p>
<p>寄怀青原药翁</p>
<p>霜原寸草不留心，一线高秋人入桂林。哭笑双遮∴字眼，宫商遥绝断纹琴。情知死地非长夜，屡卜游魂得返吟。惟有寻思归计好，黄金装额怕春深。</p>
<p>春日山居戏效松陵体六首 戊申</p>
<p>垂垂雨足晓雷收，草阁凭崖似倚楼。上赤数莺吹几叠，之玄一瀑写双钩。云生右史蟫餐润，花坠中丞蚁渡幽。已过清明瓜未种，憎人相拟到秦侯。</p>
<p>小窗日卯破清酣，渐老帘帏上午岚。梵夹偶披惟以九，丹图横看亦函三。西峰月瓦从飘练，曲径苔茵稳卧蚕。千亩琅玕溪涨外，经旬玉版不曾参。</p>
<p>即栗无多染沁泥，危桥不渡只前溪。杨花甲坼占风北，叮咛唤日西。漏白开十字眼，路青蘅试五花蹄。行滕还惹空青湿，篝火垆边恰煮藜。</p>
<p>夭桃十树柳千条，诅雨迎晴意两消。活影玻璃沉曲沼，吹香靺鞨糁平桥。游龙依藓红鳞密，鱼虎分波翠晕摇。莫厌溪声喧午梦，乘流初好泛诗瓢。</p>
<p>荠美先登谶岁饶，回塘及暖浸长腰。圆餐韧雪舂猫耳，甂瓮庵香糁鳖苗。带雨馌妻簪踯躅，催耕抟黍啄螵蛸。高斋寓目忘天暝，黄犊将鸠上小桥。</p>
<p>垂杨护径转依依，绿掩芐眠不置扉。茧室拟营桑叶少，虫书欲就柿林稀。闲栽生芐蒸寒药，拟架番松却暑威。新韭半畦钟乳长，无妨览镜诧新肥。</p>
<p>期徐蔚子虎塘迟至余暑病先归蔚子独留万绿池与若启月饮共相太息寄此谢之</p>
<p>稻花风转接罗吹，系辔萧条占桧枝。画扇红牙前夕酒，青山白雪几年诗。千秋华表留仙语，一曲沧浪鼓枻悲。为惜君愁须缓缓，相逢知有泪双垂。</p>
<p>答黄度长</p>
<p>东篱花冷候虫惊，资水连湘一雁征。霜色已凋隋岸柳，秋风遗意武昌城。传经鲁壁闻丝竹，述酒柴桑访秫粳。心迹元同难举似，云飞叶落两含情。</p>
<p>得青原书</p>
<p>青原题书寄南岳，经年霜雪中回还。夕阳秋雨各津涘，鸟道别峰许跻攀。西台江水流清泚，东林菡萏开斒斓。春鸿社燕皆旦夕，不碍幽忧长闭关。</p>
<p>七言绝句</p>
<p>河田营中夜望 戊子</p>
<p>夜烧连山接暮云，牙旌高卷管弦闻。负恩自笑夷门客，魂断邯郸晋鄙军。</p>
<p>桂林偶怨 己丑</p>
<p>灵药成虚旧恨空，征衣无那楝花风。丝丝春雨垂帘下，又向天涯识塞鸿。</p>
<p>自南岳理残书西归慈侍困于土人殆滨不免太孺人怛愍废食既脱谕令去此有作聊呈家兄</p>
<p>春零慈竹惜徘徊，孤燕孤飞鹰隼猜。莫是渔郎归棹错，桃花不为避秦开。</p>
<p>题彭然石舠壁 庚寅</p>
<p>旧曾相识此扁舟，江黑云低对戍楼。象帝祠前秋似叶，伏波山下月如钩。</p>
<p>偶闷自遣 辛卯</p>
<p>鸡声残月夜如何，水级危轮又一过。扯断藕丝无住处，弥天元不罥修罗。</p>
<p>过涉园问季林疾遣作早梅诗四首</p>
<p>雨轻偶破山云出，花浅时闻小径香。总是村烟开不彻，尽教无月也昏黄。</p>
<p>晚香消尽寒香接，无日无花不早开。莫倚文殊能问病，现身天女出檐来。</p>
<p>江南塞北总阑珊，幽谷嫣然一破颜。无数明玑垂屋角，牵萝何必卖珠还。</p>
<p>先机买隐君能早，后着投生我自痴。也共巡檐吟不了，耐他冷蕊共疏枝。</p>
<p>过西明寺追怀怡一上人示苍枝慈智 壬辰</p>
<p>缥渺诸天缟雪飞，烟初湿云衣。重来春水迷苍翠，凄绝苏画板归。</p>
<p>冬葵滑熟菠薐脆，云子抄香凤乳花。惭愧千金无报处，三生客在自蒸砂。</p>
<p>从子敉遘悯以后与予共命而活者七年顷余窜身中不自以必生为谋敉因留侍伯兄时序未改避伏失据掠骑集其四维方间道往迎已罹鞠凶矣悲激之下时有哀吟草遽佚落仅存绝句四首
甲午</p>
<p>斜日荒荒打枣天，山头回首杳墟烟。当时不道今生别，犹向金风泪黯然。</p>
<p>黑海难全一叶舟，谁将完卵望鸺。含羞含恨无终极，稚子牵衣笑邓攸。</p>
<p>割骨分肌亦屡禁，如今万矢倍攒心。岳阡秋草应含怨，万树严霜杀一林。</p>
<p>情根悔不锄苗早，蔓草萦丝自惹愁。至竟潘安悲白首，人间何有坠珠楼。</p>
<p>哭欧阳三弟叔敬沉湘 丙申</p>
<p>菖雨风杜若香，《怀沙》千古吊潇湘。迟回怕唱招魂曲，不信人间别已长。</p>
<p>通眉旧是玉楼仙，昌谷春消野竹烟。誓倒奚囊传好句，人间差有外兄贤。</p>
<p>荆榛小径对春溪，月上芭蕉碧影迷。池馆山阳留不得，愁来惟伴野猿啼。</p>
<p>枯木难消只赋心，散愁长欲寄知音。调孤雌霓休文句，哭碎灵床子敬琴。</p>
<p>瓣香洒血气奔雷，《采葛》歌残击筑哀。十四年来争一死，英雄消受野棠开。</p>
<p>南荣枝叶各相当，抛玉挥金意共长。岸谷消沉羊叔子，推恩无分到中郎。</p>
<p>小步 丁酉</p>
<p>新虹酿暖带余清，云里东峰一曲晴。步步看花兼看叶，胎红乳白各分明。</p>
<p>吟得</p>
<p>双溪欲合声逾急，孤鸟将栖晚更飞。惟有小窗人睡起，不知香尽落春衣。</p>
<p>拆杨柳</p>
<p>儿家门前杨柳枝，南来北往折残时。去去青骢都不返，郎行莫再挽青丝。</p>
<p>明妃曲 戊戌</p>
<p>金殿葳蕤锁汉宫，单于谈笑借春风。黄沙已作无归路，犹愿君王斩画工。</p>
<p>南岳摘茶词十首 己亥</p>
<p>深山三月雪花飞，折笋禁桃乳雀饥。昨日刚传过谷雨，紫茸的的赛春肥。</p>
<p>湿云不起万峰连，云里闻他笑语喧。一似洞庭烟月夜，南湖北浦钓鱼船。</p>
<p>晴云不采意如何，带雨掠云摘倍多。一色石姜叶笠子，不须绿箬衬青蓑。</p>
<p>一枪才展二旗斜，万簇绿沉间五花。莫道风尘飞不到，鞠尖队队满洲靴。</p>
<p>琼尖新炕凤毛毸，玉版兼蒸龙子胎。新化客迟六峒远，明朝相趁出城来。</p>
<p>小筑团瓢乞食频，邻僧劝典半畦春。偿他监寺帮官买，剩取筛余几两尘。</p>
<p>丁字床平一足雄，踏云稳坐似凌空。商羊能舞晴天雨，底用劳劳百脚虫。</p>
<p>清梵木鱼暂放松，园园锯齿绿阴浓。揉香挼翠三更后，刚打乌啼半夜钟。</p>
<p>山下秧争韭叶长，山中茶赛马兰香。逐队上山收晚茗，奈他布谷为人忙。</p>
<p>沙弥新学唱皈依，板眼初清错字稀。贪听姨姨采茶曲，家鸡又逐野凫飞。</p>
<p>初度日占 辛丑</p>
<p>横风斜雨掠荒丘，十五年来老楚囚。垂死病中魂一缕，迷离惟记汉家秋。</p>
<p>一万五千三百三，愁丝日日缠春蚕。天涯地窟知音绝，新翦牛衣对雨谈。</p>
<p>十一年前一死迟，臣忠妇节两参差。北枝落尽南枝老，辜负催归有子规。</p>
<p>新买茱萸半亩堂，苔侵床足月侵墙。天涯芳草迷归路，病叶还禁一夜霜。</p>
<p>十载每添新鬼哭，泪如江水亦干流。青髭无伴难除雪，白发多情苦恋头。</p>
<p>陈抟驴背笑难禁，龚胜床头饿称心。雪搅九微香炬暗，未知除夕是晴阴。</p>
<p>竹枝词十首 丁未</p>
<p>杨廉夫唱《竹枝》于湖上，和者麇集。以初体求之，非《竹枝》也。长庆始制，同出而歧分，如竹枝之相亚，应篙楫之度，登顿挫浏漓，用近藏远，庶几风人之旨，故聊为之。</p>
<p>嫩鹌鹑斗不相降，野鸳鸯飞不作双。昔年挑冰上雪岭，今年贩水下长江。</p>
<p>暮雨朝云神女峰，三朝三暮黄牛踪。入峡来回看不厌，出峡对面不相逢。</p>
<p>巫山不高瞿塘高，铁错不牢火杖牢。妾意似水水滴冻，郎心如月月生毛。</p>
<p>洞庭湖北汉水横，青草湖南湘水清。两道湖光争潋滟，两般艇子各分明。</p>
<p>黄陵庙前班竹丛，巴丘湖上水连空。生受鹧鸪啼夜雨，生成江兔拜秋风。</p>
<p>鸬鹚衔鱼只道饥，䴔䴖运目也孤飞。江花笑水郎不去，白浪掀天郎不归。</p>
<p>荷花有日绽金须，荷叶无心系水珠。浪打萍开从恼妾，萍留浪去恰怜渠。</p>
<p>江边寒梅自着花，江上女儿自斗茶。浪向花前爇片脑，浪疑茶里点脂麻。</p>
<p>杨柳湾头舸开，杨花飞雪逐船来。郎爱杨花随舵转，侬怜杨柳倒根栽。</p>
<p>巫山欲出三峡中，狼山还隔海门东。何人不打开船鼓，何人解使斗帆风。</p>
<p>忍俊</p>
<p>金鸡只遣报青蝇，发箧探丸等不应。东海未亏输一粒，无妨郭索与横行。</p>
<p>眼红如鲤尾红，吹沙蚀岸尽春风。任公无用钓缗处，毕竟鱼还死水中。</p>
<p>腊月桃花带雪妍，迎头早唱卖花喧。若教赊贩春千日，借问姚黄得几钱。</p>
<p>豺祭羔豚獭祭鲜，不须欣享且争妍。王唐瞿薛当年盛，又束潘妃步步莲。</p>
<p>波斯匿王不自知，恒河未改雪飘眉。流沙弥弥鱼虾少，惆怅滩头立鹭鸶。</p>
<p>勾芒跣足苦争先，昨夜酸风雪满天。不见旗亭游冶客，春归才著土牛鞭。</p>
<p>苦为侯城惜道穷，姚师闲泪洒秋风。螟蛉若续读书种，上计偷香是贾充。</p>
<p>悟尽人间得未曾，食轮先转法轮僧。莫将负鼎嗤伊尹，草具匆匆杀范增。</p>
<p>五色云中衣，凤凰池上带香归。并刀翦落金风里，乞与谁家作舞衣。</p>
<p>乐府</p>
<p>长歌行 己丑</p>
<p>榑桑无落景，瑶水无逝波。千岁有问津，微生遂经过。偶零玉露浆，聊弄素女蛾。不知人间秋，落叶纷已多。进酒白玉觞，侑之缓声歌。长旦无凝云，毕景皆赪霞。俯睨星火流，停欢待伊何。</p>
<p>独漉篇</p>
<p>独漉浊水，江水浊，菱叶青，不畏浊水寒，但畏浊水腥。水腥鱼乱，虾蟹相半。风起月黄，菱叶苦绊。东家孤儿西家妇，夜闻啼声旦拍手。宝刀旧结并州豪，春风日醉新丰酒。耐可死浊水中，不能宿秋草陌。挥刀难割空中烟，长叹流光坐闲掷。</p>
<p>君子有所思行 乙未</p>
<p>天道不可见，往来孰令亲。求仁信由己，循我得其真。宿粮陟穹谷，问彼度世人。浮屠东入汉，老聃西去秦。骛神离宝命，欻景搴轻尘。屈理遂所欢，淫曼增迷沦。孟轲丧齐梁，辩言隐千春。坚垒拒输攻，墨守固重。倾筐贵所置，室远愿不伸。夜闻曷旦急，秋惊络纬新。时哉随逝水，极渚暇逡巡。</p>
<p>枯鱼过河泣 戊戌</p>
<p>笼中鸭，声唈唈。水中鸭，游濈濈。谓水中鸭，何妨分我以余湿。越王赏吴溲，宫中皆含蕺。汉有张良楚项伯，泾清渭浊皆吞吸。凤凰餐竹花，桑扈啄场粒，嗟尔唼唼今何及。君不见枯鱼过河泣，胡不早淤浊水学。</p>
<p>来日大难 壬寅</p>
<p>来日大难，毛凋羽残。不知今者，谁为妙颜。醇酒肥牛，何用解忧。仙人王乔，足可遨游。黄金可作，尘世可度。鳅游浊水，龙上天角。没命黄泉，志存偓佺。遗物独往，杳若孤烟。轩辕乘龙，仿佛云中。天老操辔，仿佛云内。精魂相存，生死同门。千秋万岁，乐以忘言。</p>
<p>长相思二首</p>
<p>长相思，永别离，愁眉镜觉心谁知。蛛网闲窗密，鹅笙隔院吹。年华讵足惜，肠断受恩时。</p>
<p>长相思，永离别，地坼天乖清泪竭。油卜罢春灯，寒砧谢秋节。宝带裂同心，他生就君结。</p>
<p>箜篌引 丁未</p>
<p>弹箜篌，击鼍鼓，款留君，君不住。素丝玉壶白水清，博山兰膏飞烟轻。华月微风吹凤笙，他人不语君含情。胡为乎凌狂波而乱流，从君不果心繁忧。东海之鱼不可得，西飞之鸟不可留。往者不谏，来者徒伤。寸心炯炯明月光，千里万里随君傍。君凌浊水不见影，青天高悬独傍徨。</p>
<p>歌行</p>
<p>休洗红 己丑</p>
<p>休洗红，洗多颜色坏。东园桃李花，阳春不相待。去时罗衣薄，来时罗衣寒。天凤日暮急，举袖君自看。鸣蜩札札落柳枝，深闺年少犹不知。</p>
<p>莫种树戏代山阴相公赠怀宁朱侍御</p>
<p>莫种树，树长青扶疏。朅来九子凤，故是白门乌。白门乌，柏台鸟，欲啼不啼天未晓。街鼓咚咚星欲稀，还向羽林门外飞。</p>
<p>康州谣追哭督府义兴相公是去秋同邹管二中舍会公地</p>
<p>可怜康州城，泷水从南来。龙旗翩翩去何由，苍梧迷密云不开。秋风起，秋叶飞，旗翩翩，去不归。乌头黑，雀头白，城上飞，声哑哑。羽林军，神厩马，昨日灵羊溪，今日康江下。杨花自飞鸟自栖，相公白旐清浔西，康州城下生蒺藜。</p>
<p>斸蕨行 乙未</p>
<p>清晨上南坂，芜草深没腰。黄云冒山起，雪花零乱飘。雪子穿棕笑，雪花漫棕衣。飘衣湿尚可，悬愁空筐归。土皮滑白斸断柄，短茎泥重淘寒井。黄茅盖头雪侵领，奋椎力尽刚过颈。绵绵咽咽声可怜，阿儿涕堕牵丝饼。流泉浑浑浊如蓝，朦胧犹见伶仃影。伶仃相扶过眼前，黄绵袄子雀儿毡。梦里春光快活天，君不见，马槽□□□东去，雪花洒血痕丹鲜。</p>
<p>山居杂体两头纤纤</p>
<p>两头纤纤水溜绝，半黑半白烧岭雪。腷腷膊膊冻竹折，磊磊落落飞霰屑。</p>
<p>山居杂体五杂俎</p>
<p>五杂俎，采野蔌。往复还，沿溪谷。不获已，黄农伏。</p>
<p>哭内弟郑忝生 庚子</p>
<p>悠悠重悠悠，送子冈陇头。乍可为陌上之秋草，繁霜一夕同荒丘。不能为磷磷之白石，相看逝水旋东流。与君别何所，庭前绿竹下。日夕君不来，春云覆平野。与君期何日，三五轮魄充。君归黄泉去，月轮故未空。君家旧住鹿门溪，君魂欲归道路迷。与君相逢入桂城，铁骑斥野飞箭鸣。旧愁疑在春梦惊，乃知君死而余生。生亦不可期，死亦不可悲。鸡鸣月落杉桥路，且与须臾哭别离。</p>
<p>管大兄弓伯挽歌二首序 甲辰</p>
<p>有明文学管嗣箕弓伯，以今癸卯冬，卒于南岳百丈山。病乃使余有宿草而不得哭。其明年，姬六以亡托将改适，返灵筵于高节里之故居，乃申一恸。良慨然矣，将复何言。抑夫生人之役，荣凋欢恶，咸有二三，惟一而不两者，死而已。惟一而不两，故昧者迟回，觉者引决。但一忍之须臾，无他畏难矣。慷慨之捐，惟一斯易。假令试之二三，在壮士之频繁，不能鲁缟之穿也。今勿说弓伯兄之死，得年五十有二，考终于室，弓伯兄固久不期此。癸未贼投人于湘水，雁行相接，兄犯其不测，以保难弟之节，一死矣。戊子起兵不利，缧而系于潭狱，刻日就白刃者，一死矣。庚寅流离困病于岭海，犯难以护难弟于长林，一死矣。以身突其三死，而谁期为一者之考终。弓伯兄弄死如丸，死去弓伯兄如骛，复得此十三年于荒山槲径之中，兄余食而赘形视之。昔不为兄，而今为兄哀邪，妄也。兄磊磊不为愿人之容，人或以为兄诟，此何有哉！兄善饮，亦善饮人。兄善以财假人。然以二者故，引其溪壑之涎而终不能充塞之。兄不慕炎而弃寒，以是睥睨炎者。而虽不炎者，亦妒兄之不与己同调，以歆歆于炎。途诟之兴，自此积矣。虽然，彼流者且龁腥草，唼腐，宝敝帚如拱璧，而嚅嗫于寒云酸雨之中，浸不诟兄，则兄病矣。兄家世宣州，寓籍蒸上，族寡而未有血胤，则或有为兄惜者。夫万汇之息，形生为下，神传为上。今兄以其孝友义烈之气，如云如日，其晖荫所注，且将孕为千百奇男子，以似续古人。彼区区保有其血肉之产，呴呴噢噢，卫之如君，爱之如父，此一藕之丝，其联能几哉？故凡此者，不足以哀。不足以哀，则亡用其挽，聊绍古《薤露蒿里》各一章，以娱兄于漠漠焉耳。</p>
<p>薤上露，光油油。日出瞳瞳，其光易收。乐日之匿得久留。将何奉，奉咿嚘。室有妇，膝有儿，儿为父，妇为师，夔夔终日夕，鸡鸣晨起以奉之。妇步亦步，妇趋亦趋。伛伛偻偻，为儿觅肥腴。如何令死心怦摧，姝姝媚媚，眉不得开。将此悲君胡当哉！日已匿，阴已霾，轶云霓，足徘徊。露晞朝阳乐无涯。</p>
<p>蒿里谁家地，不在蒸江上，不在湘潭城，不在苍梧黄茅瘴。祝融为盖，白石为舆，安安缓缓驾輀车。挽人勿，听我唱言，魂归湛湛之青天，形返茸茸之墓田。鼓毋怒，笛毋悲，庸夫不骂鬼，世间何用庸夫为。以尔笑骂代痛哭，鸺乾鹊齐上屋。主人弃屋返青山，庸夫他家觅酒肉。我有酒，不酬黄泉将润庸夫口。肥牛十脔，醇醪三斗，辘辘轴轴，狂鼓庸夫死奔走，黄泉之人应拍手。</p>
<p>避暑王恺六山庄会夕雨放歌 乙未</p>
<p>杨梅塞前杨梅熟，草覆溪流绕南麓。雷声昨夜破疏星，片片余云留岳足。云留云去争新晴，蕉叶回风绿倒倾。吹灯相照两含情，良宵不负新凉生。我不能饮君不歌，华月山云光奈何。电漾金液雷颤牖，浮云上头悬北斗。放棹惟寻杜景贤，倚藤长爱支离叟。就君销夏借君闲，无归之客身阑珊。稻脚将圆子鱼长，高枕无心谋往还。</p>
<p>些翁补山堂诗和者数十人今春始枉寄次韵奉和并敩翁体 戊申</p>
<p>当其为人不知虎，何妨疑虎能生羽。罗刹刀兵诸天花，此土强名之为雨。山非山，湖非湖，无弦之琴知音孤。凭空结架飞楼琼岛八千仞，东海之西疑有无。肃慎之矢其长咫，公孙见鸡有三耳。清波不犯自垂纶，何但胸中五岳起。东藏郓欢龟阴之田西虞芮，倒影晶天无表里。有虞之媦吮毫腐，九疑云霾十疑补。非公拄杖划破苍梧烟，下士痴将修眉黛茎数。我不出门登公堂，公勿谓我精神荒。别峰凝紫鸟道碧，从门入者徒彷徨。</p>
<p>《姜斋五十自定稿》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
