<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书068-2025年5月14日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书068-2025年5月14日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷七">礼记章句卷七</h4>
<p>曾子问</p>
<p>此篇所记，皆礼经之所未备，圣贤补为发明精义，以会通于事物之变而为之定体也。其间文辞之驳类，如鲁昭公早孤、卫灵公吊季桓子及称子游门人之类，盖后儒口授之讹；抑或间有增益而非尽孔、曾之本语。要其立义之精，非圣人不能至焉。学者不可以是而疑之也。凡二十五章。</p>
<p>曾子问：“君薨而世子生，如之何？”</p>
<p>“君”，兼天子、诸侯而言。“薨”，亡也；自诸侯上达之辞。“世子”，天子、诸候嗣子之通称。</p>
<p>孔子曰：“卿、大夫、士，从摄主北面于西阶南。大祝裨冕，执束帛，升自西阶，尽等，不升堂，命毋哭。祝声三，告曰：’某之子生敢告。’大，他盖反。</p>
<p>“摄主”者，君薨子在孕，丧无主，则命次当立者摄之；若所生者非子，则即立为君也。群臣从摄主皆位西阶南者，以殡在西阶上，故就告之，异哭位也。“阶南”，不升阶也。“裨”，副也；上服之次者也，盖玄冕服。天子大祝，下大夫，祭则服玄冕，大祝“冕”者，以吉礼礼神，摄主以下衰如故。束帛十端，凡告之礼必以币。言“命毋哭”，则即位西阶南时皆哭可知，以先君不见子生为哀之甚也。“声”，噫嘻以警神也。“某”者，其母之姓氏。</p>
<p>“升，奠币于殡东几上，哭降。众主人、卿、大夫、士、房中皆哭，不踊，尽一哀，反位，遂朝奠。小宰升，举币。尽，子忍反。小，与“少”通，诗照反。</p>
<p>殡东有几者，为告故设几筵也，无事则设于下室。“众主人”，自摄主而下及兄弟子姓。前不言众主人者，尊摄主；此不殊言摄主者，摄主自是将与众主人均矣。“房中”，谓妇人。“不踊”者，以吉告，不极哀也。“反位”，反其哭位。“朝奠”，据暮生晨告而言，若晨生晡告则遂夕奠也。“小宰举币”者，像平生宰受币玉。“举”，旧说以为埋之阶间。</p>
<p>“三日，众主人、卿、大夫、士如初位，北面。大宰、大宗、大祝皆裨冕。少师奉子以衰，祝先，子从，宰、宗人从，入门，哭者止。大，他盖反，下同。少，诗照反。奉，芳勇反。衰，七雷反。从，才用反，下并同。</p>
<p>“如初位”者，如告生西阶南也。大宰有总己之任。“大宗”，大宗伯，掌诏赞，故不随众主人，群臣即位而与祝从子。“裨冕”者，大宰、大宗鹜冕，祝玄冕。“奉子以衰”者，少师服衰，并以衰藉子也。“入门”者，入殡宫门。子由内出自闱门，更从大门入，正其始也。入门而哭止，不待命，事弥吉也。</p>
<p>“子升自西阶，殡前北面，祝立于殡东南隅，祝声三，曰：’某之子某从执事，敢见。’子拜稽颡哭。</p>
<p>“曰某之子某”者，大宗先已为之名也。子生三月，父乃名之，今三日而名者，以嗣大位，亟正其名，为神人主。“子拜稽颡哭”者，少师负之而拜哭也。</p>
<p>“祝、宰、宗人、众主人、卿、大夫、士，哭踊三者三。</p>
<p>于此而踊者，以自此以下为子成服之事，故从子而踊。</p>
<p>“降东，反位，皆袒。子踊，房中亦踊三者三，袭衰，杖，奠出。</p>
<p>“降东”者，自西阶降而即东方之位也，于是而子当阼阶下，正丧主矣。“皆袒”，则子亦袒衰露褓。“子踊”，负者踊也。“袭衰”，子袭，众皆袭也。“杖”，负者执之，于是为子行三日成服之礼，服成而位定矣。“奠”，朝奠。“出”者，出殡宫门，众皆就次，子反于养子之宫。</p>
<p>“大宰命祝史以名遍告于五祀山川。”</p>
<p>不言宗庙社稷者，于下文互见之。</p>
<p>曾子问曰：“如已葬而世子生，则如之何？”孔子曰：“大宰、大宗从大祝而告于祢。</p>
<p>“祢”，祔主也，告之之礼与未葬同。无摄主者，丧礼至祔而毕。闻子之生，则摄主即从众人，大宰总己任国事。</p>
<p>“三月，乃名于祢，以名遍告及社稷、宗庙、山川。”</p>
<p>“三月乃名”者，丧礼已毕，其事缓，众志定，可循常理也。“名于祢”，名而以见于祢也。不言袭衰杖者，时已服受服。“及”，犹于也。</p>
<p>右第一章。</p>
<p>孔子曰：“诸侯適天子，必告于祖，奠于祢，冕而出视朝，命祝史告于社稷、宗庙、山川，乃命国家五官而后行。道而出，告者五日而遍；过是，非礼也。朝，直遥反。下同。</p>
<p>告则必奠，奠所以告，祖言“告”祢言“奠”者，互文。“祖”，太祖。诸侯服冕以见天子，于告庙后即服之，预敬也。于此而冕，则在道有事皆冕矣。“视朝”，即以命告祭及戒五官也。“宗庙”，群庙。“五官”者，诸侯有五大夫，各有所职。或即《曲礼》之“五官”，周之诸侯降于天子，而从殷制也。“命国家”者，命留守之事于五官也。“道”，祖道之祭，释酒脯之奠于壤，为行始也。“五日而遍”，以《王制》言之，侯国方百里，境内山川日涉一方，五日之内可以周遍；“过是”，则祝史弃君命以慢神，非礼矣。</p>
<p>“凡告用牲币，反亦如之。</p>
<p>“凡告”者，通君所亲告与祝史所告而言。“反亦如之”，谓亦君告祖祢，祝史告群庙也。“牲”，特牛或特羊豕。《书》曰：“归，格于艺祖，用特。”《聘礼》：大夫使返荐脯醢。</p>
<p>“诸侯相见，必告于祢，朝服而出视朝，命祝史告于五庙，所过山川，亦命国家五官。道而出，反，必亲告于祖祢，乃命祝史告至于前所告者，而后听朝而入。”</p>
<p>“相见”，谓自相朝及会盟也。“朝服”，皮弁服，两君相见之服也。“五庙”，当作“四庙”，祢庙亲告，太祖及余三庙，则祝史告也。“所过山川”，亦其境内者，非所经过不告，亦略也。“亲告于祖祢”，“祖”字衍文。“听朝”，省察留守者之治状。“入”，退适燕寝也。出必告行，反必告至，事亡如事存，敦孝敬也。预服其相见之服，一于所事也。命五官者，重民社之守也。惟適天子则亲告受命之祖，遍告山川，而往邻国则降者，诸侯之见天子，肉袒请事，黜陟予夺，莫敢自必；故震叠不宁，而重有事于世守之祧祀，则合天下以戴一人之义亦著矣。</p>
<p>右第二章。此章无问辞，盖夫子因纵言及礼而以语门人者也。第四章及第二十四章放此。</p>
<p>曾子曰：“并有丧，如之何？何先何后？”</p>
<p>“并有丧”，谓先丧在殡而复有丧也。“先”“后”，问奠葬之礼。</p>
<p>孔子曰：“葬先轻而后重，其奠也先重而后轻，礼也。</p>
<p>“奠”，谓朝夕及殷奠。葬以夺情，故先轻者。奠以致养，故先重者。重轻谓若父母并丧，则父重母轻；祖父母、父母并丧，则奠以祖父母为重；葬以父母为重；妻、嫡长子并丧，则奠以妻为重，葬以妻为轻也。</p>
<p>“自启及葬不奠。</p>
<p>“启”，启殡也。先葬轻者之时，辍重未葬之奠，送死事为大，一于所事以独致其哀也。</p>
<p>“行葬不哀次。</p>
<p>“行”，谓随柩行送葬。“不哀次”者，不为在殡者留居倚庐。</p>
<p>“反葬，奠而后辞于殡。殡，本“宾”字之误，必郑反。</p>
<p>“反葬”，葬毕反也。“奠”，奠在殡者，以旷奠故不待夕也。“宾”，送葬之宾。葬毕反哭，宾皆吊之，今此反急于奠，不行反哭之事，已奠又不可补行，既不反哭，故辞宾而不受吊，须后葬毕而后反哭遂虞，盖既葬则又以在殡之奠为重也。</p>
<p>“遂修葬事。</p>
<p>“葬事”，后葬之事，盖厥明而即启殡矣。因此见丧无先后。后葬者必待先葬者三月之恒期，故先葬既行，后葬者已逾时，厥明遂启，不可更留。若轻丧在前，则亦待后丧，三月葬期而后先葬，以后丧在三月之内，不可久旷哭奠也。</p>
<p>“其虞也，先重而后轻，礼也”。</p>
<p>“虞”，若奠也，始虞先重者，其后接行之，若祖父母、父母之并丧，则虞以祖父母为重。</p>
<p>右第三章。</p>
<p>孔子曰：“宗子虽七十，无无主妇；非宗子，虽无主妇可也。”</p>
<p>“宗子”，兼大宗、小宗而言。“主妇”，当祭之称。七十而子幼，未传，犹主祭，故必有主妇。大夫以下，容再娶也。非宗子而称主妇者，或为大夫祭五祀可无主妇，长妾及家宗人摄之。</p>
<p>右第四章。</p>
<p>曾子问曰：“将冠子，冠者至，揖让而入，闻齐衰、大功之丧，如之何？”冠，古乱反。齐，子斯反。衰，七雷反。下并同。</p>
<p>“冠者”，宾也。“闻”者，自外来讣之辞。“齐衰”，世叔父以降之服。若同宫，则与于养疾，先事而废矣。</p>
<p>孔子曰：“内丧则废。外丧则冠而不醴，彻馔而扫，即位而哭；如冠者未至，则废。</p>
<p>“内丧”，同姓之丧。“外丧”，异姓之丧。外丧有齐衰者，为君之父母、妻、长子；有大功者，姑姊妹、女子子之适人者也。</p>
<p>“如将冠子而未及期日，而有齐衰、大功、小功之丧，则因丧服而冠。”</p>
<p>兼言“小功”者，补问者所未及。丧成服即成人之饰矣。此谓子与父同有服者，如为君之父母、妻、长子。子本无服不得用丧冠，则待父变除可吉而后使族人摄主行之。不言缌者，父所服缌，子或无服，亦不得用丧而冠，摄主行事，虽冠可也。</p>
<p>“除丧不改冠乎？”</p>
<p>曾子问也。“改冠”，谓易吉更行冠礼。</p>
<p>孔子曰：“天子赐诸侯、大夫冕弁服于大庙，归设奠，服赐服，于斯乎有冠醮，无冠醴。大，他盖他。</p>
<p>“冕弁”，或冕或弁也。“赐”者，丧毕入见，年未及冠而天子强冠之也。“于大庙”者，古者赐爵必于庙，赐爵则赐服矣。“归设奠”者，告至之奠。醮用酒，醴用醴，祝于奠时因酌福酒而醮之，不重设醴也。引此以见已冠则虽荣赐而不更行冠礼，况丧礼乎？</p>
<p>“父没而冠，则已冠扫地而祭于祢，已祭而见伯父、叔父，而后飨冠者。”</p>
<p>祭奠而告也，盖亦用脯醢。“见”，迎致庙中见之。“飨”，礼宾以一献之礼。</p>
<p>右第五章。</p>
<p>曾子问曰：“祭如之何则不行旅酬之事矣？”</p>
<p>“如之何”者，谓小祥、大祥之祭，何者为不旅酬也。</p>
<p>孔子曰：“闻之，小祥者，主人练祭而不旅，奠酬于宾，宾弗举，礼也。</p>
<p>“旅”，行也；“不旅”，谓不行。“酬”，爵也。“奠酬”者，主人洗觯于西阶上北面酬宾，宾受而奠之，主人既献兄弟已，乃更使一人致觯于宾，宾受而奠之，宾乃取先奠之觯酬长兄弟，以次行酬。练祭哀犹深重，不以劝酬为礼，则虽奠酬而无致爵者，则所奠之酬爵不行也。</p>
<p>“昔者鲁昭公练而举酬行旅，非礼也；孝公大祥奠酬弗举，亦非礼也。”</p>
<p>昭公，襄公子，名稠。孝公，惠公父，名称，昭公之九世祖也。大祥哀节益杀，可以行酬，用周神惠，惟旅酬之后不行无算爵而已。孝分过于居约，虽视昭公为厚，揆诸礼节，亦未有中也。</p>
<p>右第六章。</p>
<p>曾子问曰：“大功之丧，可以与于馈奠之事乎？”与，羊洳反，下同。</p>
<p>“与”，助执事也。“馈奠”，在殡之奠。</p>
<p>孔子曰：“岂大功耳，自斩衰以下皆可，礼也。”衰，七雷反，下同。</p>
<p>“耳”，犹言“而已”。“礼也”，谓礼文有之。</p>
<p>曾子曰：“不以轻报而重相为乎？”以，与“已”通。为，于伪反。</p>
<p>曾子疑为非所服者之奠，故问。</p>
<p>孔子曰：“非此之谓也。</p>
<p>言非如曾子所疑，若非所服者之奠，则不可与。</p>
<p>“天子、诸侯之丧，斩衰者奠。大夫，齐衰者奠。士则朋友奠，不足则取于大功以下者，不足则反之。”齐，子斯反，下同。</p>
<p>“奠”，执事陈设也。“齐衰”，谓大夫之臣为大夫布带绳屦，与齐衰同也。“大功以下”，除大功而言，谓小功缌也。“反”者，往反迭取之。凡丧奠，同姓有服者皆从主人，不得执事。天子、诸侯、大夫使其臣共之，皆斩衰之服也。士尽臣，故使朋友；不足，则异姓之服小功缌，若外孙及婿可也；又不足，则更互往返，人摄数事，而必不使同姓有服者。然则亲者虽奠于其所服犹且不可，况非其所服者乎？盖哀与敬不容相干，以致一而专也。</p>
<p>曾子问曰：“小功可以与于祭乎？”</p>
<p>“祭”，丧祭；谓虞、祔、练、祥。</p>
<p>孔子曰：“何必小功耳，自斩衰以下与祭，礼也。”曾子曰：“不以轻丧而重祭乎？”孔子曰：“天子、诸侯之丧祭也。不斩衰者不与祭。大夫，齐衰者与祭。士祭不足，则取于兄弟大功以下者。”</p>
<p>“不斩衰”者，谓诸侯之大夫为天子缌衰，既葬而除，庶人在官者为国君齐衰三月，皆贱不得与祭，其与者必斩衰者也。“士祭不足”，亦谓朋友不足也。“取于兄弟大功以下”者，虞则缌已除，练则大功已除，既除则同无服者，可与祭矣。兼取兄弟大功以下则自足，不须反之。</p>
<p>曾子问曰：“相识有丧服，可以与于祭乎？”</p>
<p>谓己有丧而助祭于朋友。</p>
<p>孔子曰：“缌不祭，又何助于人？”</p>
<p>“不祭”，谓废己之祭也。此章之旨，总言哀敬不两致，吉凶不相干。有服而助奠祭，惟臣于君，异姓于外亲服已除者，于练祥则可助于其所为服者，其他则皆不可。特其辞意婉缛，至章末乃决言之。</p>
<p>曾子曰：“废丧服，可以与于馈奠之事乎？”</p>
<p>“废”，释也。谓大祥之后，禫月之中。</p>
<p>孔子曰：“说衰与奠，非礼也，以摈相可也。”说，他话反。相，思亮反。</p>
<p>“说衰”，谓甫说衰也。“非礼”者，忘哀太遽。摈相事逸，尚可衔恤为之。</p>
<p>右第七章。</p>
<p>曾子问曰：“婚礼既纳币，有吉日，女之父母死，则如之何？”</p>
<p>“纳币”，纳征。“有吉日”，已请期也。</p>
<p>孔子曰：“婿使人吊。如婿之父母死，则女之家亦使人吊。父丧称父，母丧称母，父母不在则称伯父世母。婿已葬，婿之伯致命女氏曰：’某之子有父母之丧，不得嗣为兄弟，使某致命。’女氏许诺而弗敢嫁，礼也。婿免丧，女之父母使人请，婿弗取而后嫁之，礼也。女之父母死，婿亦如之。”取，七句反。</p>
<p>“婿使人之吊”者，亦婿父母使之。“称”者，使者称命之辞。“世母”，伯母。言“伯父母”，举例之辞；无伯父母则称叔父母。“嗣”，成也。丧三年不婚嫁，而男女及年不可过期，故致命辞之。不敢嫁娶者，重前期他。“请”者，请终成之。</p>
<p>曾子问曰：“亲迎，女在涂，而婿之父母死，如之何？”迎，鱼庆反，下同。</p>
<p>“在涂”，谓越国远嫁者。“父母死”，暴亡。</p>
<p>孔子曰：“女改服，布深衣，缟总以趋丧。</p>
<p>“改服”，去嫁时所摄盛服。“布深衣”，中衣也。女子之服，衣裳相连，如深衣之制。“缟”，白绢。“总”，束发者，长八寸；皆妇人未成服之服。既受命父母而行，即成妇矣；趋丧至家，一如子妇之礼，其服齐衰期。</p>
<p>“女在涂在而女之父母死，则女反。”</p>
<p>其礼如齐衰奔丧之礼，其服期。免服而后归于婿之家。</p>
<p>“如婿亲迎，女未至而有齐衰、大功之丧，则如之何？”齐，子斯反。衰，七雷反。下同。</p>
<p>曾子问也。“女未至”者，不论在涂与未，惟父母之丧，女未行则已之；此则虽未行，迎之以即涂。齐衰、大功，婿所服者。</p>
<p>孔子曰：“男不入，改服于外次；女入，改服于内次；然后即位而哭。”</p>
<p>“入”，入寝门。“改服”，易初丧之服，布深衣，素冠，总也。此谓同宫者；若异门，则改服往哭之。小功、缌，则毕婚礼乃往哭。女有齐衰、大功之丧，讣随至，亦至婿家，已改服，为位而哭。</p>
<p>曾子问曰：“除丧则不复婚礼乎？”复，如字，扶又反。</p>
<p>“复”，更行也。“婚礼”，同牢及见舅姑馈飨之礼。</p>
<p>孔子曰：“祭，过时不祭，礼也。又何反于初？”</p>
<p>吉礼莫重于祭，以丧废则不复补，况婚礼乎？此统论在涂闻丧者，斩衰以下皆然。</p>
<p>孔子曰：“嫁女之家三夜不息烛，思相离也。娶妇之家三日不举乐，思嗣亲也。离，方智反。取，七句反。下同。</p>
<p>“思”，念也。“嗣亲”，则亲有代道矣。</p>
<p>“三月而庙见，称来妇也。择日而祭于祢，成妇之义也。”</p>
<p>“庙见”，谓舅已没而奠菜。“称”，犹告也。“择日而祭”者，谓时祭。若冢妇则为主妇而亚献，若庶妇则从于主妇而助祭。妇以共内职奉祭礼为义，故士虽四时之祭不尽举，然必于纳妇三月之后行之，速妇执事以成妇义。此二节记者杂引孔子之言以证下文“庙见乃成妇”之义，非答曾子时语也。</p>
<p>曾子问曰：“女未庙见而死，则如之何？”</p>
<p>舅在，婚之明日见于舅，无三月奠菜之事，则以三月后助祭于祖为庙见。</p>
<p>孔子曰：“不迁于祖，不祔于皇姑，婿不杖、不菲、不次，归葬于女氏之党，示未成妇也。”菲，扶畏反。</p>
<p>“迁于祖”，朝庙也。生未见，故死亦不朝。“皇”，大也。“皇姑”，祖姑。“菲”，草屦。“不菲”，盖麻屦。“次”，止于哀次，在殡宫门外。婿虽为之齐衰期而降，此三者义未至也。“党”，乡也，谓墓域。</p>
<p>曾子问曰：“娶女有吉日而女死，如之何？”</p>
<p>“有吉日”，则既纳征矣。夫妇之礼，定于纳征。</p>
<p>孔子曰：“婿齐衰而吊，既葬而除之。夫死亦如之。”</p>
<p>礼已定，故“齐衰”；恩未接，故“既葬而除”。“吊”，当作“哭”。女哭夫则斩衰。</p>
<p>右第八章。</p>
<p>曾子问曰：“丧有二孤，庙有二主，礼与？”与，以诸反。</p>
<p>“孤”，丧主也。曾子怪时或有之，故问。</p>
<p>孔子曰：“天无二日，士无二王，当禘郊社，尊无二上，未知其为礼也。</p>
<p>“土”，中国。“尊无二上”者，大祭祀六尊备用，室中堂上堂下各有奠，然皆面神，使神专之，明水玄酒皆统于神为“上”，由此而序宾序爵，虽东西南北异面，壹皆以统于神为上也。礼统于一，则“二孤”“二主”非礼明矣。</p>
<p>“昔者齐桓公亟举兵，作伪主以行，及反，藏诸祖庙。庙有二主，自桓公始也。亟，起吏反。</p>
<p>“亟”，数也。举兵以迁庙主行，示所受命，礼也。桓公同时数处用兵，迁庙之主俱出，故作伪主，归而无所置，藏之于庙，以待后用。</p>
<p>“丧之二孤，则昔者卫灵公适鲁，遭季桓子之丧。卫君请吊，哀公辞不得命。公为主，客人吊。康子立于门右，北面，公揖让升自东阶，西乡。客升自西阶，吊，公拜兴哭，康子拜稽颡于位，有司弗辩也。今之二孤，自季康子之过也。”乡，许亮反。</p>
<p>“位”，主人之位，在东阶下。“辩”，驳正之也。康子当中庭哭踊而不拜，成拜于位则当主矣。哀公揖让而升亦非礼。主人当俟于位，使摈者告曰：“寡君某须矣。”按《春秋》：哀公二年夏，卫侯元卒，三年秋季孙斯卒，故郑氏疑其误，是也。然抑以为出公辄则又不审时，出公方据国以争，未尝适鲁，盖记者口授传讹，无容强为之说也。</p>
<p>曾子问曰：“古者师行必以迁庙主行乎？”孔子曰：“天子巡狩以迁庙主行，载于齐车，言必有尊也。今也取七庙之主以行，则失之矣。齐，侧皆反。</p>
<p>“齐车”，金路。“七庙”，谓未迁之庙。于时天子不能巡狩，盖诸侯取五庙之主以行耳。言“七庙”者，承上天子而例言之也。</p>
<p>“当七庙五庙无虚主。虚主者，惟天子崩，诸侯薨，与去其国，与祫祭于祖，为无主耳。</p>
<p>“当”，谓正当庙制也。“虚主”，谓无主而庙虚。“祖”，太祖。</p>
<p>“吾闻诸老聃曰：天子崩，国君薨，则祝取群庙之主而藏诸祖庙，礼也。卒哭成事而后主各反其庙。</p>
<p>老聃，名耳，楚苦县人，为周柱下史，孔子盖问礼焉。藏群主于大庙者，以子孙之丧亦先祖所戚，使象生者聚居哀次，且示废祭也。卒哭之祭，曰“荐其成事”。“成事”，成祭事也。皇祖当返庙待祔，群主亦各反焉。</p>
<p>“君去其国，大宰取群庙之主以从，礼也。大，他盖反。</p>
<p>“去其国”，避敌，出奔也。必奉主以行者，惧见毁辱。</p>
<p>“‘祫祭于祖，则祝迎四庙之主。主出庙、入庙，必跸。’</p>
<p>“四庙”，以诸侯言，天子则六庙。“入庙”，祭毕反庙也。“跸”，辟止行人；盖具车旗器仗威仪。</p>
<p>“老聃云。”</p>
<p>结上三节皆老聃之言，明有所授也。</p>
<p>曾子问曰：“古者师行无迁主，则何主？”孔子曰：“主命。”问曰：“何谓也？”孔子曰：“天子、诸侯将事，必以币帛皮圭告于祖祢，遂奉以出，载于齐车以行。每舍，奠焉而后就舍。反必告，设奠；卒，敛币玉藏诸两阶之间，乃出，盖贵命也。”齐，侧皆反。卒，子律反。</p>
<p>“无迁主”者，谓初建国未及七世、五世，无当迁之主也。祭告无用皮者，“皮”，衍文。奠用牲，祭而尸曰“奠”。“藏”，埋也。“出”，退也。“贵命”者，贵所受命。无迁主则主命，终不以当庙之主也。</p>
<p>右第九章。</p>
<p>子游问曰：“丧慈母如母，礼与？”与，以诸反。</p>
<p>“慈母”者，妾子生而母死，父命无子之妾护养之。丧之“如母”者，如妾子为其所生之母。</p>
<p>孔子曰：“非礼也。古者男子外有傅，内有慈母，君命所使教子也，何服之有？</p>
<p>傅教，慈母养，恩义一也。有命则恩义一出于君，非彼所得尸。傅无服，则慈母不当服，决矣。</p>
<p>“昔者鲁昭公少丧其母，有慈母良。及其死也，公弗忍也，欲丧之。有司以闻，曰：’古之礼，慈母无服；今也君为之服，是逆古之礼而乱国法也。若终行之，则有司将书之以遗后世，无乃不可乎？’公曰：’古者天子练冠以燕居。’公弗忍也，遂练冠以丧慈母。丧慈母，自鲁昭公始也。”少，诗召反。为，于伪反。</p>
<p>鲁昭公十一年，母齐归乃薨，云“少丧母”，亦传者之讹也。“良”善也，谓善抚己。“练冠燕居”，庶子王为其母之服。按《仪礼·丧服》篇云“慈母如母”，而夫子决言其不然者，盖《仪礼》虽始于周公，而后世因事增附，非周初之旧文者多矣。如慈母如母，同居继父、继母已嫁者皆服齐衰，伸私恩，妨公义，盖东迁列国之失礼，所谓“有司书之以遗后世”者也。流及夫子之世，遂著于礼篇，流俗不察，守为故常，故子游疑而夫子正焉。乃说者曲护《仪礼》而为之说，谓惟天子、诸侯不服慈母，而士、大夫服之如母，不知士、大夫可以齐衰，则天子、诸侯可以练冠，诸侯练冠既为非礼，而士丧之如母，其可得乎？父母之恩，性之不可解者也。慈己之恩，情之私也；惟慈己而即为母，则其去禽兽不远矣。通此以读《仪礼》，知其非尽出于周公之旧典，而损益之以求天理之中，亦在乎其人而已。孟子曰：“非礼之礼，大人弗为。”其斯之谓与。</p>
<p>右第十章。</p>
<p>曾子问曰：“诸侯旅见天子，入门不得终礼，废者几？”几，居岂反，下同。</p>
<p>“旅见”，朝会而众见也。“门”，应门。“礼”，谓朝享之礼及飨食燕时。</p>
<p>孔子曰：“四。”“请问之。”曰：“大庙火，日食，后之丧，雨沾服失容，则废。大，他盖反，下同。</p>
<p>“大庙”，该群庙、路寝而言，举其重者尔。日食，历官当先测之而易期，待入门而后知者，古历法多疏也。雨沾服失容，则易期。</p>
<p>“如诸侯皆在而日食，则从天子救日，各以其方色与其兵。大庙火，则从天子救火，不以方色与兵。”</p>
<p>“皆在”，在次也。“方色”，以旗言，东青、南赤、西白、北黑。“兵”，按《淮南子》：东矛、南戟、西戈、北铩。“从天子”，则即于此见天子，后不复摈见，贡享归于有司。“救火不以方色与兵”者，事愈遽也。</p>
<p>曾子问曰：“诸侯相见，揖让入门，不得终礼，废者几？孔子曰：“六。”“请问之。”曰：“天子崩，大庙火，日食，后、夫人之丧，雨沾服失容，则废。”</p>
<p>“天子崩”“后之丧”，讣适至也。“大庙”，主国宗庙。“夫人之丧”，则主国夫人暴亡及宾国之讣适至。</p>
<p>曾子问曰：“天子尝、禘、郊、社五祀之祭，簠簋既陈，天子崩，后之丧，如之何？”孔子曰：“废。”</p>
<p>“尝”，统三时祭；“禘”，统祫；皆举其大者。“簠簋”，盛粢盛之器，簋方、簋圆、陈设于西堂，未存也。言“天子崩”者，天子先有疾，遣人设祭也。</p>
<p>曾子问曰：“当祭而日食，大庙火，其祭也如之何？”孔子曰：“接祭而已矣。如牲至未杀，则废。</p>
<p>大庙火而接祭，谓郊社五祀。郊社事重，五祀有司主祭，不防救日、救火。若宗庙之祭，虽非其庙，火势近亦不得祭也。“接”，速也，接祭不迎尸。</p>
<p>“天子崩未殡，五祀之祭不行。既殡而祭，其祭也，尸入三饭不侑，酳不酢而已矣。自启至于反哭，五祀之祭不行。已葬而祭，祝毕献而已。”饭，扶晚反。</p>
<p>“侑”，劝也。天子之祭尸十五饭，五祀礼视大夫十一饭，三饭而告饱，祝劝乃毕饭。“不侑”，则三饭而醑也。“酳不酢”，尸不酢主人也。“祝毕献”者，初献尸，尸酢主人，主人受酢，遂献祝，于此遂止，不行亚献也。旧注以为郊社亦然，所谓“天地社稷越绋而行事”也。盖有君斯有祭主，不以私丧废所尊之祀与宗庙之祭。终丧乃行者，尊亲之义殊也。五祀之祭有司行事，郊社则大宰，宗伯摄焉，所以全嗣君之哀戚，而臣虽斩衰为义服，衰有不至，无妨于敬，但礼不及人，以示居约而已。此节承上天子崩废祭而广言之。</p>
<p>曾子问曰：“诸侯之祭社稷，俎豆既陈，闻天子崩、后之丧、君薨，夫人之丧，如之何？”孔子曰：“废。自薨比至于殡，自启至于反哭，奉帅天子。”比，毗义反。帅，所律反。</p>
<p>“社稷”统五祀，举其重者。天子言“簠簋”，诸侯言“俎豆”，互文。大夫则粢盛用敦，无簠簋。“君薨”，亦谓君先有疾，摄主祭也。“奉”，遵也。“帅”，效也。言一如天子之不行也。不言“亦如之”，而言“奉师”者，君臣辞也。宗庙之祭；亦三年不行。</p>
<p>曾子问曰：“大夫之祭，鼎俎既陈，笾豆既设，不得成礼，废者几？”孔子曰：“九。”“请问之。”曰：“天子崩，后之丧，君薨，夫人之丧，君之大庙火，日食，三年之丧，齐衰，大功，皆废。齐，子斯反。衰，七雷反。下同。</p>
<p>“三年之丧”，父，父没为母，嫡长子。齐衰、大功，虽异门必废。小功、缌，同宫乃废。</p>
<p>“外丧自齐衰以下行也。其齐衰之祭也，尸入三饭不侑，酳不酢而已矣。大功，酢而已矣。饭，扶晚反。</p>
<p>“外丧”，为君之母妻长子，姑姊妹女子子适人者，不废祭，不掩门内之恩也。礼不及人，急奔丧也。“酢而已”者，无献祝以下事。</p>
<p>“小功、缌，室中之事而已矣。</p>
<p>此兼内、外丧而言。小功、缌，恩益杀，内丧不异外也，惟同宫则废。“室中之事而已者”，献宾于堂，献主妇于房，酬于西阶，皆不行也。</p>
<p>“士之所以异者缌不祭。所祭于死者无服，则祭。”</p>
<p>“不祭”，亦谓闻丧当祭而废也。然则士所废祭者十一，与大夫同者九及小功、缌也。缌亦谓内丧。“于死者无服”，统齐衰以下言，亦内丧也。伯母、叔母虽齐衰期亦祭。若外丧，则虽若外祖父母于所祭者有服，亦不废祭，但室中之事而已。以此推之，则庶子为士，母非长妾，与夫新仕他国为君之母妻长子，二者虽皆齐衰，以父无服，皆可祭而行室中之事，不以己之私丧累先人也。</p>
<p>右第十一章。</p>
<p>曾子问曰：“三年之丧吊乎？”孔子曰：“三年之丧，练不群立，不旅行。君子礼以饰情，三年之丧而吊哭，不亦虚乎？”</p>
<p>“旅”，众也。“饰”，表见之也。言“练”，则未练以前益可知已。立不群、行不旅者，不以己之丧干人之吉也。“吊哭”，礼也。哀人之丧，情也。己有三年之丧，情自不暇及于人而徒为吊哭，是无情之可饰而礼为虚矣。不言为人哀而忘其亲者，先王制礼以饰君子之情，则固信其无忘亲之心，而特虞其不诚于人，为之制尔。若忘亲而急人，则固不足道也。</p>
<p>右第十二章。</p>
<p>曾子问曰：“大夫、士有私丧可以除之矣，而有君服焉，其除之也如之何？”孔子曰：“有君丧，服于身，不敢私服，又何除焉？于是乎有过时而弗除也。君之丧，服除而后殷祭，礼也。”</p>
<p>“不敢私服”者，谓君服己过变受之期，父母初丧服其受服，不得伸苴麻之重也。“殷”，大也，对丧祭而言，吉祭之礼繁重，故谓之“殷”。君服既除之后，练、祥之期已过，惟奉新主入庙行吉祭之礼耳。</p>
<p>曾子问曰：“父母之丧，弗除可乎？”</p>
<p>除丧者，必行大祥之祭然后除之。今祥祭不复行而即殷祭，则是无除之礼而超从乎吉，故疑其不可。欲于君丧既除之后，补行祥祭也。</p>
<p>孔子曰：“先王制礼，过时弗举，礼也。非勿能勿除也，患其过于制也。故君子过时不祭，礼也。”</p>
<p>哀敬之心各以时而发，当其时则诚，劝于中而礼行焉，过此则又有必劝之情、必行之礼矣。舍当前而追既往，虚而失实，故过时不复补行，礼也。若孝子之情以未祥祭，而超吉为憾，疑于不容已，然先王制服二十五月而祥，过此则为殷祭之期，过时而祥则殷祭愈缓矣。制不可过，情必相当，故君子一遵先王之成制，虽弗除而超吉，不以为憾也。</p>
<p>右第十三章。</p>
<p>曾子问曰：“君薨既殡而臣有父母之丧，则如之何？”孔子曰：“归居于家，有殷事则之君所，朝夕否。”</p>
<p>“居家”，终殡事。“殷事”，朔望及荐新之奠。“之”，往也，往助奠事。“朝夕”，谓哭奠。“否”，不往也。</p>
<p>曰：“君既启而臣有父母之丧，则如之何？”孔子曰：“归哭而反送君。”</p>
<p>“归哭”，则饭浴袭敛之事或有不能亲者矣。言“送君”者，及墓则归，不待反哭，归终敛殡。</p>
<p>曰：“君未殡而臣有父母之丧，则如之何？”孔子曰：“归殡，反于君所，有殷事则归，朝夕否。大夫，室老行事，士则子孙行事。</p>
<p>父母之殡送死之大者，君不能夺也。大夫、士殡日速，君殡日缓，殡而反犹可及君殡，终殡而后归。朝夕赴哭，殷事则不往，其居倚庐固于家也。大夫使室老不使子孙者，支子不敢当丧主也。君父之丧，均斩也。而君者所同，亲者所独，故惟以殡为重，余得伸其私恩。先王制礼顺人之情也如此。</p>
<p>“大夫内子有殷事亦之君所，朝夕否。”</p>
<p>“大夫内子”，内外宗女之嫁于大夫者及同姓之大夫妻也。有舅姑之丧则亦惟与殷奠，妇人从一，恩义重也。</p>
<p>右第十四章。</p>
<p>贱不诔贵，幼不诔长，礼也。长，丁丈反。</p>
<p>“诔”者，累述生平行业，为之哀辞，以作谥也。“长”“幼”，以族属言。生命爵，死命谥，皆尊以宠卑，非卑者得加于尊也。</p>
<p>惟天子称天以诔之。</p>
<p>天子无上，臣子不得已而制谥于郊，若受之于天然。</p>
<p>诸侯相诔，非礼也。</p>
<p>敌尊不可以制命。诸侯薨，言诔于天子，天子使大史诔之。周衰礼坏，诸侯蔑王而自相诔，于是人习于妄，贱幼或诔其尊长，故辩正之。</p>
<p>右第十五章。此章无圣贤问答之文，或有阙文，或记者杂引礼文而非必夫子之言也。</p>
<p>曾子问曰：“君出疆以三年之戒，以椑从。君薨，其人如之何？”椑，蒲历反。</p>
<p>“戒”，备也；谓衣履器用。“椑”，亲身棺。诸侯之棺三重，其外可卒备，亲身者必致治坚密，故国君即位而为椑，行则以从也。会同征伐，必终其事，事未终，虽疾且死不苟归，薨于他国其恒也，故柩入之礼必预有定制。</p>
<p>孔子曰：“共殡服。共，九容反。</p>
<p>“殡服”，自袭至于大敛之服也。椑则豫制，衣服不可豫设。国君之富，有司之备，一日二日而可为已。不共重棺者，盖归乃加之，轻则易载也。此下盖有阙文。</p>
<p>“则子麻弁绖，疏衰，菲，杖。</p>
<p>“麻”，苴麻。“弁绖”，布弁加绖，小敛后之首服也。“菲”，菲屦。疏衰菲屦，齐衰之服也。此谓嗣子在国闻丧。三日成服，以迎柩之服。不备服斩者，柩未至不忍遽成服也，惟杖则子三日而已病，且定丧主之位，故同于在国，三日而杖。</p>
<p>“入自阙，升自西阶。</p>
<p>此记柩之归也。“阙”者，毁门侧宫墙而入，变于生者，且令可容丧车行也。“升自西阶”，就殡次，嗣子定位践阼，故宾之也。此上皆言去国远五日卒，大敛入，椑棺辁车归殡者。</p>
<p>“如小敛，则子免而从柩。免，亡运反。</p>
<p>去国近则小敛，载于路车以入，至寝乃大敛。小敛之服，布深衣，括发，以行道不可无饰，故加免焉。“从”，迎之，遂从归也。未大敛而称“柩”者，容以椑棺权载之。</p>
<p>“入自门，升自阼阶。</p>
<p>未殡，不忍殊之于生。</p>
<p>“君、大夫、士，一节也。”</p>
<p>大夫、士卒于外，远近先后之礼节皆同。</p>
<p>右第十六章。</p>
<p>曾子问曰：“君之丧既引，闻父母之丧，如之何？”孔子曰：“遂，既封而归，不俟子。”封，与“窆”同，彼验反，下同。</p>
<p>“遂”，终事之辞。“封”，下棺也。“子”，嗣君未逾年之称。嗣子实土三，赠而后返，群臣皆俟。“不俟”者，急归哭也。归奔不改初丧之礼，所谓“不敢私服”也。凡送葬，免而衰。</p>
<p>曾子问曰：“父母之丧既引，及涂，闻君薨，如之何？”孔子曰：“遂，既封，改服而往。”</p>
<p>“改服”者，奔初丧之服，括发、徒跣、布深衣、扱上衽，不敢以私服奔君丧也。封而往，虞则室老行事。遂而封，乃送死之大事，故于君父不得不终之。过此，方能为新丧者致哀也。</p>
<p>右第十七章。</p>
<p>曾子问曰：“宗子为士，庶子为大夫，其祭也如之何？”孔子曰：“以上牲祭于宗子之家，祝曰：孝子某为介子某荐其常事。“为介”之“为”，于伪反。</p>
<p>“上牲”，少牢。“宗子”小宗也。“家”者，庙在其大门以内也。“介”，贰也。与宗子同祢，则祖祢之庙皆在宗子家；与宗子同祖，则祭祖于宗子家，祭祢于冢，子家，即冢子为宗子矣。若庶子为大夫得立三庙，亦立曾祖庙于宗子之家，惟赐氏者乃得于家立庙，则不就祭于宗子之家矣。</p>
<p>“若宗子有罪居于他国，庶子为大夫，其祭也，祝曰：“孝子某使介子某执其常事。</p>
<p>宗子有宗庙之守，虽不安其国，无去义。“居于他国”，必其有罪而君放之也。虽非使而言“使”者，示有所统也。言“执”不言“荐”，不敢当荐主也。庶子无分于长劝，为大夫则摄祭。</p>
<p>“摄主不厌祭，不旅，不假，不绥祭，不配。绥，与“堕”同，许规反。</p>
<p>“摄主”，即庶子为大夫宗子出奔而代祭者也。“厌”之为言饫也，尸不在而奠祭，惟在于饫神而已。“不厌”，谓不阳厌。天子、诸侯明日乃绎，及下大夫不宾尸则有阳厌，若上大夫宾尸则固不阳厌。此言“不厌”者，以下大夫言之；若摄主为上大夫，则不宾尸，通于不厌也。“旅”，旅酬。“假”，与“嘏”通，福也。尸酢主人已，取黍稷命祝授主人，祝东面致嘏辞曰：“皇尸命工祝承致多福无疆于女孝孙。”“绥”者，堕减之意，谓尸食时，取菹醢黍稷肺羹减去之，置于苴上，祭始制饮食者，祭之盛者也。“配”，谓祝辞告以妣某氏配。五者皆盛礼，摄主不敢当盛，不备礼也。</p>
<p>“布奠于宾，宾奠而不举。</p>
<p>此申言“不旅”之礼。“布”，设也。“布奠”者，主人酌酬酒以奉宾，奠于宾俎之北。“宾奠”者，取爵奠于俎南，不行酬也。</p>
<p>“不归肉。归，求位反。</p>
<p>不归宾俎也。</p>
<p>“其辞于宾曰：宗兄宗弟宗子在他国，使某辞。”</p>
<p>“辞”，戒宾之辞，与宗子为兄弟则称兄弟，昭穆异者奠卑皆称宗子。“辞”，犹言“云云”，其辞如常辞。</p>
<p>曾子问曰：“宗子去在他国，庶子无爵而居者，可以祭乎？”孔子曰：“祭哉。”</p>
<p>“爵”，谓大夫。“庶子无爵”，则以次长者摄主。</p>
<p>“请问其祭如之何？”孔子曰：“望墓而为坛，以时祭。</p>
<p>“望墓”，则于野矣。“时”，谓四时之祭期。无爵则不敢人宗子之庙，践宗子之位，惧辱其先也。此谓世禄之家被罪见逐者。《春秋传》曰：“栾郤降为皂隶。”</p>
<p>“若宗子死，告于墓而后祭于家。宗子死，称名不言孝，身没而已。”</p>
<p>“宗子死”，死于他国也。宗子死，无复归之望，故庶子得以自祭于其家，若无田则荐于寝耳。“称名”，告神辞。“不言孝”，但称子某。宗子死，既有代为宗子之义，宗子虽有子留他国，亦且别为族姓而宗分，顾宗之相传必有所受，今未历宗子之代，不得先后有两宗子，故犹避之。身没而传其子，则即以己为祖而子为宗子矣。</p>
<p>子游之徒，有庶子祭者以此，若义也。今之祭者不首其义，故诬于祭也。</p>
<p>“徒”，门人。“庶子祭”者，以宗子出奔客死，庶子之子承祭主也。“若”，顺也，言顺于夫子所言之义也。“今”，谓记者时。其时有祭者，宗子虽死，己未易世，辄承祀也。“首”，原也。“诬”，妄也。此一节非夫子之言，记者引伸以讥时而证礼耳。大抵此篇为记者所附益多矣。即此推之可见。</p>
<p>右第十八章。</p>
<p>曾子问曰：“祭必有尸乎？若厌祭亦可乎？”</p>
<p>谓或时无孙可为尸，则但行厌祭。亦可否？</p>
<p>孔子曰：“祭成丧者必有尸，尸必以孙，孙幼则使人抱之，无孙则取于同姓可也。</p>
<p>“成丧”，谓免殇以后丧服不降者。“孙”谓在孙列者。“同姓”，谓若鲁姬姓则公室三桓、臧、展之属，又无则郑、卫、曹、滕之裔亦可。惟辨其昭穆不乱而已。</p>
<p>“祭殇必厌，盖弗成也。祭成丧而无尸，是殇之也。”</p>
<p>殇虽有在孙列者，以殇无父道，不可为之尸。</p>
<p>孔子曰：“有阴厌，有阳厌。”</p>
<p>凡祭必有二厌。再称“孔子曰”者，更端以具言祭殇之礼也。祭之始，尸未入，为神席于奥，祝奠酌于铏南，告飨于神西南隅，当室暗处，谓之“阴厌”。尸既谡，改馔于西北隅，如馈之设布几筵西北隅，当室明处，谓之“阳厌”。正祭则二厌具，求神不一之义。殇祭则用其一，此言或阴厌或阳厌也。</p>
<p>曾子问曰：“殇不祔祭，何谓阴厌阳厌。”祔，本“备”字之误，平秘反。</p>
<p>祭备而后二厌具，曾子疑祭殇不备礼则统一奠而已，何阴厌阳厌之分。</p>
<p>孔子曰：“宗子为殇而死，庶子弗为后也。其吉祭特牲，祭殇不举，无肵俎，无玄酒，不告利成，是谓阴厌。“祭殇”之“殇”，盖“肺”字之误。</p>
<p>“宗子”，谓父已没，虽幼而已嗣为宗子也。“庶子”，其兄弟也。宗子成人而死，则求其兄弟或族属之亲者为之后以继宗，今殇无父道，则其庶兄弟自承宗后，不后宗子，不入世数，故祭无尸而不立庙，其祭阴厌而已。“吉祭”，卒哭祔庙之祭，封虞为凶祭而言。殇祭祔而止，后不祭矣。成牲曰“特牲”，未成牲曰“特豚”。凡殇祭特豚，成人吉祭少牢，此酌其中也。“不举”，无举肺也。“祭肺”刌举肺长终肺。“肵俎”，载心舌，为敬尸设者。“利”，养也。“成”，备也。祭毕祝告利成，送导尸谡，三者皆事尸之礼。“玄酒”，礼之盛者。言祭宗子之殇，其他馈设与正祭等，惟无此四者尔。以其既嗣宗子，本当尊位，故于奥奠之，如正祭、始祭之礼，故谓之“阴厌”，言与正祭之阴厌同也。</p>
<p>“凡殇与无后者祭于宗子之家，当室之白，尊于东房，是谓阳厌。”</p>
<p>“凡殇”，谓庶子之适殇，若庶子之庶殇则不祭。“无后”者，庶子虽成人而死，无子则不为之立后也。“祭于宗子之家”者，就其宗庙之昭穆而祔祭也。“室之白”，西北隅与牖光相射处也。“尊于东房”，异于正祭及宗子之殇，尊于户东也。此庶殇无后者不得席于奥而居尊位，又其陈设皆不得如正祭之始事，则一如尸谡以后之礼求之于西北隅，曲致其意而已。此二节释殇祭之奠而得名厌者，以其席位礼节之略同，而阴阳不兼举则其异也。上节言“祭肺不举”以下四事，阳厌亦无，不重言者，阴厌嫌于有，阳厌无嫌也。</p>
<p>右第十九章。</p>
<p>曾子问曰：“葬引至于堩，日有食之，则有变乎？且不乎？”不，方九反。</p>
<p>柩所行之道曰“堩”。“变”，谓异于常礼。“不”者，如常而无所变也。</p>
<p>孔子曰：“昔者吾从老聃助葬于巷党，及堩日有食之，老聃曰：’丘，止柩就道右，止哭以听变。’既明反而后行，曰‘礼也。’从，才用反。</p>
<p>巷党，党名，盖周畿内六乡地。“就道右”，以欲久驻故不中道，避行人。凡凶事交相左。“听变”，俟日之变。既明反，日复明也。再言“曰”者，行而后告夫子。</p>
<p>“反葬而丘问之曰：’夫柩不可以反者也，日有食之，不知其已之迟数，则岂如行哉？’夫，防无反。数，桑谷反。</p>
<p>“反葬”，送葬毕事而归也。“不可以反”，言必于是日葬，不可留止。“已”，谓食已复明。“数”，与“速”同，迟则恐不能毕葬事。</p>
<p>“老聃曰：’诸侯朝天子，见日而行，逮日而舍奠。大夫使，见日而行，逮日而舍。夫柩不早出，不莫宿。见星而行者，惟罪人与奔父母之丧者乎！日有食之，安知其不见星也？朝，直遥反。使，免吏反。“夫柩”之“夫”，防无反。莫，漠故反。</p>
<p>“逮日”，及日未没也。“奠”，释奠于行主。“舍”，止宿也。“早”，日未出。“莫”，日已落也；于时皆见星矣。“罪人”，谓逋逃者。死而形归于士，终始之大事，当与吉行，均不可同于国罹罪祸者。</p>
<p>“’且君子行礼，不以人之亲痁患。’痁，余廉反。</p>
<p>“行礼”，谓以礼诏相人。“痁”，与“阽”同，近也。冒暗而行，且有罣侧之忧矣。</p>
<p>“吾闻诸老聃云。”</p>
<p>礼文所阙，征之于所授。</p>
<p>右第二十章。</p>
<p>曾子问曰：“为君使而卒于舍，礼曰：公馆复，私馆不复。凡所使之国有司所授舍则公馆已，何谓私馆不复也。”使，色吏反。卒，子律反。复，芳服反。</p>
<p>“复”，招魂来复。“有司”，谓主国之君所使授馆者。</p>
<p>孔子曰：“善乎问之也！”</p>
<p>详绎起疑而问，工于问也。</p>
<p>“自卿、大夫、士之家日私馆。公馆与公所为日公馆。公馆复，此之谓也。”</p>
<p>“自”，犹于也。卿馆于卿家，大夫馆于大夫，士为介馆于士，皆馆于其庙。“公馆”，诸侯所建立以待宾客，《春秋传》所谓“坏晋之馆垣”者是已，“公所为”者，公家之离宫、别馆，权以居客者。二者馆内更无主人，故凶礼得伸；若在他人之庙，则不可登屋履危，号呼彻厞，以至凶干神人矣。先王制礼，务达人情而后可行也，盖如此。且复者，极致生者不容已之情耳，辍之亦无大损，非犹夫哭殡为送死之大节而不可废，则私馆不复，亦讵不可哉？</p>
<p>右第二十一章。</p>
<p>曾子问曰：“下殇土周葬于园，遂舆机而往，涂迩故也。今墓远，则其葬也如之何？”</p>
<p>“土周”塈周，烧土坯以周于棺而无椁。“园”，宅舍间隙地。“舆机”，为舆床设机挽之。园既近，不行堩道间，无事柳车之饰。《檀弓》记周人以夏后氏之塈周葬下殇，则周初之礼也。其后不葬于园而于墓，墓在郊，去国远，遂饰柳车以行于道中，曾子疑其非礼而问之。</p>
<p>孔子曰：“吾闻诸老聃曰：昔者史佚有子而死，下殇也，墓远。召公曰：何以不棺敛于宫中？史佚曰：吾敢乎哉？召公言于周公，周公曰：岂，不可。史佚行之！召，上诏反。</p>
<p>史佚，成王时太史，以官氏，佚其名也。言“墓远”者，佚不忍其子，欲葬于墓而患其远也。“棺敛”，棺饰帷荒之属。“于宫中”，殡而逐以行也。“岂，不可”者，谓行远道则不可以无饰盖失而徒节其后，则成乎两失；周公微辞警之，欲使勿葬于墓则自不须饰也。行，谓用周公之言。</p>
<p>“下殇用棺衣棺，自史佚始也。”衣，于既反。</p>
<p>“衣”，亦饰也。用棺可也，衣棺则过矣。周初制礼，史佚贤者早不能守，惟徇爱而不能裁之以义，欲使入墓域而遂不容已于过饰，是以君子行礼必慎其本，本乱而求末之治，不可得已。篇内四引老聃之言以为信从，圣人取善无私而不背其本，亦可见矣。老聃为周柱下史，故三代沿革之得失，习之熟而辨之明。夫子适周而学焉，以其有文、武之道也；聃亦委曲详告而无不尽。若其贱礼尚无之说，夫子既不屑问，而聃亦知其不可语于夫子之前而不及之，则聃之知人有耻，固非后世好为人师者争以喙鸣之所可及。而庄周、列御寇之徒，抑诋圣人以尊其师，诬夫子以犹龙之叹，亦多见其不知量也。</p>
<p>右第二十二章。</p>
<p>曾子问曰：“卿大夫将尸于公，受宿矣而有齐衰内丧，则如之何？”齐，子斯反。衰，七雷反。</p>
<p>“宿”，豫戒也。为吉祭之尸者，先夕或迎之“内丧”，尸之私丧。“齐衰”，统功、缌而言，举其重者。惟斩衰及为母齐衰，则辞于公而改尸。</p>
<p>孔子曰：“出舍于公馆以待事，礼也。”</p>
<p>尸已筮于神而依之，则不得以私丧废矣。必“出舍”者，在宫中则必哭，不可以凶干吉。</p>
<p>右第二十三章。</p>
<p>孔子曰：“尸弁冕而出，卿、大夫、士皆下之。下，户嫁反。</p>
<p>“弁冕”者，或弁或冕，一如其所为尸者之服。公尸而弁者，其先祖或为大夫、士也。</p>
<p>“尸必式，必有前驱。”</p>
<p>“必式”，在车不忘敬，所以交于神也。“前驱”，前车清道者，君出则然；虽先祖为大夫、士不应有而必有之，以尊神也。</p>
<p>右第二十四章。此章引孔子平日之言明尸之尊，以申释上章不以私丧而废之义。</p>
<p>子夏问曰：“三年之丧卒哭，金革之事无辟也者，礼与？初有司与？”卒，子律反。辟，毗丈反。与，以诸反，下同。</p>
<p>“无辟”，谓任其事而不辞也。“初有司”者，谓有司失礼，因事创为而后遂因之。春秋之世，墨衰绖以即戎者，相沿为制，故子夏疑而问之。</p>
<p>孔子曰：“夏后氏三年之丧，既殡而致事。殷人既葬而致事。《记》曰：君子不夺人之亲，亦不可夺亲也。此之谓乎。”</p>
<p>“致事”，致其官守政役于君也。“既殡而致”者，殡前哀遽，念不及事，故殡乃致也。“既葬而致”者，以丧纪有需于家臣、胥史；采地、禄田之用，留君惠以事亲也。然虽未致，君亦不使。“夺人之亲”，谓君夺之。“夺亲”，谓以宠利为重而自夺也。谓之“夺亲”者，心不存乎亲则无亲矣。后世或谓之夺情，情可夺也。亲不可夺也。知非仅夺情而为夺亲，则史嵩之、杨嗣昌之流罪通于天矣。君子一言而立天理人心之极者，此类是已。</p>
<p>子夏曰：“金革之事无辟也者，非与？”</p>
<p>疑时礼文有之。</p>
<p>孔子曰：“吾闻诸老聃曰，昔者鲁公伯禽有为为之也。今以三年之丧从其利者，吾弗知也。”“为为”，上于伪反，下如字。</p>
<p>鲁公在丧，徐、戎并兴，东郊不开，故出师御之。事见《书·费誓·序》。“从”，逐也。逐战胜攻取之利，若晋败秦于殽之类是已。“弗知”者，谓不知其何以为心。门庭之寇御之则为不得已，往攻则为见利忘亲，此为诸侯之以保其宗庙社稷为孝者言之尔。若后世仕者，本无世守之责，天下之大，贤才之众，惟君所使，而怙保权势，贪功希赏。沿墨衰之制，逮其终也，无有不覆师而败国者。天理善恶之报，其不爽也。固如是夫。</p>
<p>右第二十五章。</p>
<p>《礼记章句》卷七终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
