<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书082-2025年08月19日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书082-2025年08月19日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷二十">礼记章句卷二十</h4>
<p>杂记上</p>
<p>记丧礼之变者及其小节，以篇策繁多，分为上、下篇。谓之杂者，记辑旧文，略无次序，又兼君大夫士而错纪之也。凡四十四章。</p>
<p>诸侯行而死于馆，则其复如于其国，如于道，则升其乘车之左毂，以其绥复。复，芳服反。乘，食证反。绥与通，儒谁反。下并同。</p>
<p>“行”，谓朝会在外。“馆”，主国所授舍也。生其馆则死即其寝，得专有之，不避主人矣。“乘车”，别于兵车之名。“左毂”，象屋东荣。不于庐邸者，非其所久安也。“绥”，旌旂之旄也。去其斿者，异于生也。旌旂者所以为章识，故神依之也。复之人数如其命，贰车皆君之驾，每车一人，各持其绥。</p>
<p>其有裧，缁布裳帷，素锦以为屋而行。，仓佃反。裧，蚩占反。</p>
<p>“”，载柩之车饰也。若未大敛，载尸亦然，用赤色帛为覆，张之车上。“裧”，四旁垂下如檐也。“裳帷”，附柩之帷，下垂如裳。“屋”，缀裳帷上，附棺而覆之，其制：内施屋帷，外加裧，裧露帷之半。“素锦”，白缚也。“行”，归返国也。必尽饰，忌人之恶见之也。诸侯尊，尤加华美。</p>
<p>至于庙门，不毁墙。遂入，适所殡，惟为说，于庙门外。说，他活反，下同。</p>
<p>“庙”，殡宫，盖即正寝而称“庙”者，从乎死者之辞也。“毁”，彻也。“墙”，裳帷也。裳帷不彻，锦屋亦不彻矣。所以然者，以殡必有帷有荒，因仍之，不重设也。“所殡”，两楹之间，不于西阶者，以自外来不忍宾之，故用“殷”礼也。“说”者，以象宫室，在宫则可说，且不可施之殡也。</p>
<p>大夫、士死于道，则升其乘车之左毂，以其绥复；如于馆死，则其复如于家。大夫以布为而行，至于家而说，载以端车，入自门，至于阼阶下而说车，举自阼阶，升适所殡。</p>
<p>“布”，白布。“辅车”，无辐，合大木为轮，崇减乘车之半，卑而安也。大夫裳帷用布，屋亦用锦，与诸侯同。诸侯之载亦用车，至于阼阶下而说车，举自阼阶，皆与大夫同，错互见之。</p>
<p>士句，苇席以为屋，蒲席以为裳帷。</p>
<p>“”，亦用白布，与大夫同，内饰异耳。“苇”，荻之大者，载以轵轴，不言者文略。</p>
<p>右第一章。</p>
<p>凡讣于其君，曰：“君之臣某死。”</p>
<p>方仕而卒，其家命讣之词也。</p>
<p>父母妻长子，曰：“君之臣某之某死。”长，丁丈反。</p>
<p>丧主为大夫、士者也。庶子不讣，若仕则自以其名讣，不系于父。不言“敢告执事”者，君臣恩义相属，其辞质。</p>
<p>君讣于他国之君，曰：“寡君不禄，敢告于执事。”</p>
<p>“不禄”，谓不终其禄也，尊之，故不斥言死。“告于执事”者，尊邻君也。按周之初制，诸侯讣皆以名，惟天子不名。但称“寡君”者，周末之僭辞，故《春秋》书“宿男卒”而胡氏以为讥，是也。</p>
<p>夫人，曰：“寡小君不禄”；大子之丧，曰：“寡君之適子某死”。大，他盖反。適，都历反。下同。</p>
<p>夫人与君敌体。世子，父在斯为子，其礼降矣。云“敢告于执事”，盖与君同。</p>
<p>大夫讣于同国，適者曰：“某不禄”；讣于士，亦曰：“某不禄”；讣于他国之君，曰：“君之外臣寡大夫某死”；讣于適者，曰：“吾子之外私寡大夫某不禄，使某实”；讣于士，亦曰：“吾子之外私寡大夫某不禄，使某实”。实，盖至字之误，脂利反。</p>
<p>“適”者，爵齿均也。不言告执事者，以言执事则必其有吊赙之仪当勤执事，大夫不敢徼也。“讣于适者”，邻大夫也。“士”，邻士也。“私”，交好之称。“实”，谓专来告也。按人臣无境外之交，大夫而讣于邻国，又僭称寡大夫，皆周末之僭礼尔。</p>
<p>士讣于同国大夫，曰：“某死”；讣于士，亦曰：“某死”；讣于他国之君，曰：“君之外臣某死”；讣于大夫，曰：“吾子之外私某死”；讣于士，亦曰：“吾子之外私某死。”</p>
<p>士贱，其辞略。</p>
<p>右第二章。</p>
<p>大夫次于公馆以终丧。士练而归，士次于公馆。大夫居庐，士居垩室。“士次”，“士”字衍文，“次于公馆”当在“练而归”之上，盖错误。</p>
<p>谓居君之丧也。大夫于既殡之后居倚庐，既葬居垩室，练而次于公馆，终丧而归。士既殡而居垩室，葬而次于公馆，练而归。倚庐，在门内，倚垣结草覆地而不涂。垩室，在门外，有檐宇，涂以垩土。均为三年之丧，而大夫之居降于嗣君，士降于大夫，君臣之义以尊卑为轻重也。</p>
<p>右第三章。</p>
<p>大夫为其父母兄弟之未为大夫者之丧服，如士服。士为其父母兄弟之为大夫者之丧服，如士服。为其之“为”，于伪反。</p>
<p>士之丧服，自齐衰以上与大夫异，大功以下乃同。其制不可悉考，见于《仪礼》者，则三升者大夫之斩衰也；缕如三升半而成布三升者，士之斩衰也；齐衰则大夫以上四升。士缕如五升而成布四升，大要位尊者备服，备服者服亦粗恶。士无三升之斩，四升之齐，不备服也。故晏子服粗衰三升半，而其老以为非大夫之礼，是已。于母言“为大夫”者，妻从夫爵也。不敢以己之尊加于父母兄弟，亦不敢冒父母兄弟之尊而自尊，故皆服士服。</p>
<p>大夫之適子，服大夫之服。適，都历反。</p>
<p>此周末世官相承之僭。</p>
<p>大夫之庶子为大夫，则为其父母服大夫服，其位与未为大夫者齿。为其之“为”，于伪反。</p>
<p>爵同则服无嫌矣，虽适长士服，己无所抑，位则自以適庶长幼序，不可逾也。</p>
<p>士之子为大夫，则其父母弗能主也，使其子主之；无子则为之置后。为之之“为”，于伪反。</p>
<p>“主”，主其丧也。大夫之丧礼隆，君子不以子之爵自贵也。</p>
<p>右第四章。</p>
<p>大夫卜宅与葬日，有司麻衣、布衰、布带，因丧屦，缁布冠不蕤；占者皮弁。衰，仓回反。蕤与同，儒谁反。</p>
<p>“宅”，墓地。“有司”，谓相及命龟、作龟者。“麻衣”，白布深衣。“布衰”，以三升半布为衰及负版，加于深衣胸项间。“布带”，齐衰之带。“因”，仍也。“丧屦”，盖疏履。卜以接神，故其衣冠用吉，而大夫之有司取具于家臣，固有齐衰之服，则加衰而带，屦不改，冠不，以不夺其凶。若占者，则大夫家不藏龟，用公家之占人，纯以吉礼接神矣。</p>
<p>如筮，则史练冠、长衣以筮；占者朝服。朝，直遥反。</p>
<p>“史”，筮人。“练冠”，缟冠。“长衣”，深衣之纯以素者。筮下于卜，故纯凶。然筮宅在三月以内而服练冠，则亦变其本服矣。“朝服”，玄端服。不皮弁服者，亦以筮轻也。</p>
<p>大夫之丧，既荐马，荐马者哭踊；出，乃包奠，而读书。</p>
<p>“荐”，进也；柩自庙将行就道，而进马驾其乘车也。“荐马”者，谓当荐马时也。“哭踊”，马驾将行而主人哭踊也。出，柩自庙出也。“包奠”，包所奠之牲体置遣车以行也。“读书”，读赗也。士丧礼，包奠置遣车，公史读书已乃出；大夫则柩已出而后包奠，追及，读赗于门外，礼弥文也。</p>
<p>大夫之丧，大宗人相，小宗人命龟，卜人作龟。</p>
<p>“宗人”，家宗人也。《周礼》：家宗人上士二人，中士四人。上士，“大宗人”；中士，“小宗人”也。士之宗人无大小，故《仪礼》但言宗人命龟；大夫备官，故大宗人相而小宗人命龟。“相”，相主人莅卜。“命龟”，告所问事。“作”，灼之也。</p>
<p>右第五章。</p>
<p>复：诸侯以褒衣、冕服、爵弁服。夫人税衣揄狄，狄税素沙。复，芳服反。“税”与“褖”同，叶玩反。揄，余招反。此节旧在“其余如士”之下，信从陈氏本定序于此。</p>
<p>“褒衣”，受命始赐之冕服。“冕服”，其余冕也，公自衮冕以下，侯、伯冕以下，子、男毳冕以下。“爵弁服”，裳、纯衣、，人君之祭服也。言“冕弁”者，服从其冠，实不用冠也。“税衣”，黑色，夫人御于君之服。“揄狄”，通作“鹞翟”，刻缯为雉，青质，五色备，缀于衣上，侯、伯夫人之上服也。《丧大记》言夫人以屈狄，则子、男夫人之上服，互记之耳。言“税衣揄狄”者，自税衣而上至揄狄，有阙狄、鞠衣、展衣，其服五也。“素沙”者，白纺，以为揄狄以下之里，妇人之服必复也。凡复之人数如其命，人持一衣，故衣皆备焉。</p>
<p>内子以鞠衣、褒衣、素沙，下大夫以襢衣，其余如士。襢，时战反。</p>
<p>“内子”，谓世妇以下内命妇及卿之适妻。“鞠衣”，色如鞠尘，黄绿之间，以其受命，乃得服之，故又云“褒衣”。“素沙”，亦谓其里也。“下大夫”，亦谓其妻也。“襢衣”，《周礼》作“展衣”，其色白。士妻之服，禒衣而已。“余如士”者，内子及下大夫之妻下统禒衣也。按此章“夫人税衣”之上，宜有“卿玄冕，下大夫爵弁，其余如士”之文，旧本脱尔。</p>
<p>复西上。</p>
<p>人多者横陈屋脊间，持褒衣者最西，以次而东。士一人复在中屋。</p>
<p>右第六章。</p>
<p>大夫不揄绞，属于池下。揄，余招反。绞，何交反。属，之欲反。</p>
<p>谓丧车之饰也。“揄”，画缯为雉。青黄之间曰“绞”。“池”，以竹为之，垂荒下，象宫室之承霤。人君以绞缯幕池而垂于池下，为振容。大夫幕池而已，不下垂也。按此章当备记上下丧车之饰，饰皆残脱，仅存此条，其详则见《丧大记》。</p>
<p>右第七章。</p>
<p>大夫附于士。士不附于大夫，附于大夫之昆弟；无昆弟则从其昭穆，虽王父母在亦然。</p>
<p>“附”，与“祔”通。卒哭，庙未迁，主无所入，乃祭死者之祖，附其主以从食，祭已，复于寝，祥而后迁庙，新主乃入庙焉。附必用其所得之牲。礼，孙可降以从祖，祖不可降从孙。“不附于大夫”，祖为大夫也。“昆弟”，从祖之为士者也。“从其昭穆”，高祖之为士者也。若高祖庙已毁，则附于从高祖，虽异宫往附矣。没曰“祖”，生曰“王父”，“王”之为言大也。王父存，无所附，亦附于其昆弟或高祖之同爵者，必不紊其昭穆耳。兼言“母”者，妇于祖姑亦然也。</p>
<p>妇附于夫之所附之妃，无妃则亦从其昭穆之妃。妃与配通，淘佩反。</p>
<p>“无妃”者，或王姑存，或出而不祭于庙。昭穆之妃，从祖姑及中一以上之妃也。夫存而妇或没，则亦拟夫他日之附而附之，士妻从士，不附大夫之妃也。</p>
<p>妾附于妾祖姑，无妾祖姑则亦从其昭穆之妾。</p>
<p>“妾”“妾祖姑”，皆谓庶子为后者之母。按妾不世祭，此盖后世之失礼。</p>
<p>男子附于王父则配，女子附于王母则不配。</p>
<p>“配”，祭告配食也。王母，从于夫而称，盖祖姑也。不配，不祭祖舅也。妻从夫食，夫不可从妻食，义也。</p>
<p>公子附于公子。</p>
<p>公子祖为诸侯，不敢附，附于从祖之为公子者。</p>
<p>右第八章。</p>
<p>君薨，大子号称“子”，待犹君也。大，他盖反。</p>
<p>诸侯卒哭，有王政金革之事则不避。“称子”者，辞命载书之词。“待”，谓王及邻国待之之礼。</p>
<p>右第九章。</p>
<p>有三年之练冠，则以大功之麻易之，惟杖屦不易。</p>
<p>谓斩衰既练而遭大功之丧也。练，除首绖而冠，要绖变葛，更新遭大功，则去葛而绖麻，存大功之重也。大功不杖而仍杖者，存三年之重也。“屦不易”者，绳屦同也。易不易皆从其重，不以轻掩重也。</p>
<p>有父母之丧，尚功衰，而附兄弟之殇，则练冠附。衰，仓加反。</p>
<p>“功衰”者，既练而以大功之布为衰也。“兄弟之殇”，中、下殇也，其服小功澡麻绖。衰轻于功衰，故不以易。“练冠”，功衰之重也，独言“附”者，始死在哭次，可加澡麻绖，既葬而祔，且于祖庙，新丧之哀减，仍伸旧丧之重也。言“兄”者，赘文。殇无主后，適子主其祭。</p>
<p>于殇，称阳童某甫，不名，神也。阳疑字之误。</p>
<p>虽未有字，必为之字，事神之道也。</p>
<p>右第十章。</p>
<p>凡异居，始闻兄弟之丧，惟以哭对可也。其始麻，散带绖。</p>
<p>“兄弟”，通大功以下言之。“哭对”者，哀深不能为辞也。“麻”者，牡麻。要为“带”，首为“绖”。“散”，垂其余不结也。凡死之明日，将小敛而绖皆散垂，三日成服而后结，今居异国，闻丧在成服之后，亦必散垂三日而后结之，如初丧然。</p>
<p>未服麻而奔丧，及主人之未成绖也，疏者与主人皆成之，亲者终其麻带绖之日数。</p>
<p>上谓相去远，闻丧在成服之后，则成服于家。此则相去近，故未及小敛而即赴也。绖在死之明日，绖之明日大敛，又明日成服；今此以绖之晨至，主人将绖，然去成服二日耳。“疏者”，小功以下，则即与主人成绖，而以又明日成服；“亲者”，大功以上，则明日始绖，更二日而成服。“麻带绖”者，谓散垂也。疏者从主人，亲者各自尽也。“兄弟”者，同姓有服之词，兼从父从子而言也。</p>
<p>右第十一章。</p>
<p>主妾之丧，则自祔至于练祥，皆使其子主之，其殡祭不于正室。</p>
<p>妻无子而卒，妾子为后，则主其丧。然殡葬之事，哀而恤之可耳，祭，礼之大者，不可屈尊莅之，其祔于妾祖姑，非正祖妣，固可不与也。“殡祭”，殡与虞祭。</p>
<p>君不抚仆妾。</p>
<p>“君”，对仆妾之称。“抚”，抚其尸。“仆”，厮役。</p>
<p>右第十二章。</p>
<p>女君死，则妾为女君之党服。摄女君，则不为先女君之党服。为，于伪反。</p>
<p>妾为女君之父母服齐衰期，服重，故所从虽亡而不已。“摄女君”者，必贵媵，若姪若娣，女君之党即其党，自以其服服之。若他国之媵，则无服，以君命摄祭主，故尊也。</p>
<p>右第十三章。</p>
<p>闻兄弟之丧，大功以上，见丧者之乡而哭。上，时掌反。</p>
<p>谓自远来奔丧也。“乡”者，异国则境上，同国则六乡之界也。《奔丧》篇云：“大功望门而哭。”与此异。卢氏谓是降服大功者，未知是否。</p>
<p>适兄弟之送葬者，弗及，遇主人于道，则遂之于墓。</p>
<p>“适”，往也；谓往送兄弟之葬也。“弗及”，适有故不得偕行，而葬毕也。“遇主人于道”，主人归而反哭也。“遂之于墓”，不随主人归虞，兄弟至戚，必自尽也。</p>
<p>凡主兄弟之丧，虽疏，亦虞之。</p>
<p>“疏”，谓小功以下。“虞之”，主其虞祭，终丧事也。</p>
<p>右第十四章。</p>
<p>凡丧服未毕，有吊者，则为位而哭，拜踊。</p>
<p>“为位”，如初闻丧为位于己家。宾始吊，礼不可杀，且感触而哀更新也。</p>
<p>右第十五章。</p>
<p>大夫之哭大夫，弁绖。大夫与殡，亦弁绖。与，羊洳反。</p>
<p>“弁绖”，如爵弁而素，加以环绖，所以致饰章别也。“与殡”者，主人未成服而吊之也。已成服则锡衰，未成服则绖而皮弁，服为异耳。</p>
<p>大夫有私丧之葛，则于其兄弟之轻丧则弁绖。上，“则”字衍。</p>
<p>“私丧”，妻子之丧。“葛”，卒哭后变服也。“轻丧”，谓三从兄弟当服缌者。大夫降旁亲，缌降而无服，则弁绖而锡衰，葛重于弁绖，然不以私丧之末掩兄弟之正服，服虽轻而情必伸也。</p>
<p>右第十六章。</p>
<p>为长子杖，则其子不以杖即位。为，于伪反。下同。长，丁丈反。</p>
<p>丧无二主，避尊者也。</p>
<p>为妻，父母在，不杖、不稽颡。</p>
<p>哀不敢极，礼不敢尽也。</p>
<p>母在，不稽颡。稽颡者，其赠也拜。</p>
<p>“母在”，据父殁而言。专言“不稽颡”，则杖矣。此谓適子妻丧，妻尊，母不能厌也。“稽颡”者，谓母亦没而为妻稽颡也。“赠”者，葬既窆，纳制帛于圹中，以赠死者也。凡赠皆稽颡以拜送死者，惟于妻则拜而不稽颡，盖虽为妻而稽颡于宾，终不稽颡于妻，夫道也。</p>
<p>右第十七章。</p>
<p>违诸侯，之大夫，不反服。违大夫，之诸侯，不反服。</p>
<p>“违”，去也。“之”，往仕也。反服，谓为旧君服齐衰三月。尊卑逾等，不得成礼矣。</p>
<p>右第十八章。</p>
<p>丧冠条属，以别吉凶，三年之练冠，亦条属右缝。小功以下左。属，之欲反。别，必列反。</p>
<p>“条属”者，斩衰以绳，齐衰以下以布，即为武之一条而垂其余为缨，吉冠则武缨异材也。“右缝”，摄缝向右，凶尚右也。小功以下，不纯凶，故左。</p>
<p>缌冠缲缨。缲，盖澡字之误，子皓反。</p>
<p>小功虽左缝而亦条属，缌冠则缨之布，虽与武同其缕数，而缨以澡治之布为之，不条属矣。</p>
<p>大功以上散带。上，时掌反。</p>
<p>谓小敛未成服时，绖带散垂而不括，成服乃绞也。小功以下，初即绞括之。</p>
<p>右第十九章。</p>
<p>朝服十五升，去其半而缌，加灰锡也。朝，直遥反。去，邱矩反。</p>
<p>八十缕为升，朝服之布，其经凡千二百缕，其细可知，如其缕之细而减之六百缕以终幅则为缌，细而疏也。缌则治其缕而不治其布，若以灰澡之如今世洗白者，则为锡衰之布。“锡”之为言易也，吊服之布也。</p>
<p>右第二十章。</p>
<p>诸侯相襚，以后路与冕服，先路与褒衣不以襚。</p>
<p>凡路车之等，公以金路，侯伯以象路，子男以革路，为“先路”；公自象路以下，侯伯自革路以下，子男木路，皆“后路”也。“冕服”，则公自冕以下，侯伯自毳冕以下，子男，希冕以下，为“冕服”；公之衮冕，侯伯之冕，子男之毳冕，皆“褒衣”也。先路、褒衣，天子所赐，非侯氏所得相赠遗。车当言“赗”，而概云“襚”者，道远或并致之。</p>
<p>右第二十一章。</p>
<p>遣车视牢具。遣，诘战反。</p>
<p>“遣车”，制似车而小，裹将葬之奠载之于中，纳之圹，以送行者也。“视牢具”者，视其生时为宾主君所致之牢数：上公九，侯伯七，子男五，天子盖十有二，卿四，大夫三，士一。</p>
<p>疏布，四面有章，置于四隅。章与障通，之亮反。</p>
<p>“”“章”，所以饰遣车者。“”，覆车上，为盖。“章”，以周蔽车内牢肉，亦以疏布为之。“四隅”，椁中棺外之四隅。</p>
<p>载，有子曰：“非礼也。丧奠脯醢而已。”</p>
<p>“”，米粮也。时或有载者，有子讥之。丧奠无黍稷，悼死者之不复食也。自始死奠脯醢以来即然，何至于遣奠而独用乎！</p>
<p>右第二十二章。</p>
<p>祭称孝子、孝孙，丧称哀子、哀孙。</p>
<p>“祭”，吉祭。“丧”，丧祭。“孝”者，言致孝也。“哀”者，自悼之辞。“孙”，父殁为祖后者。</p>
<p>右第二十三章。</p>
<p>端衰丧车皆无等。衰，仓回反。</p>
<p>“端”，玄端服，自天子至于士所常服，以质故无殊也。“衰”，丧车无饰，自天子达。“丧车”者，居丧所乘车。按《周礼》，“王之丧车五乘”，今言无等，谓木车蒲蔽犬者也。</p>
<p>右第二十四章。</p>
<p>大白冠、缁布之冠，皆不蕤。委武玄缟而后蕤。蕤与通，儒谁反。</p>
<p>“大白”，厚缯为冠，诸侯居忧冠之。“缁布冠”，冠礼初加之冠。二冠皆仍太古之制而无文，故不。委，亦“武”也；冠下当额横幅卷也，或谓之“委”，或谓之“武”。玄冠，朝服冠。缟冠，练冠。二冠有武，于是而别施焉。言古今文质吉凶之异也。</p>
<p>右第二十五章。</p>
<p>大夫冕而祭于公，弁而祭于己。士弁而祭于公，冠而祭于己。</p>
<p>“冕”，玄冕，其服一章。“弁”，爵弁，其服裳、缁衣、缁带、。“冠”，玄冠，其服素裳、爵。祭以备服为尊，故惟助祭得服上服。大夫弁冕，以祭卿也。下大夫少牢馈食，亦玄冕朝服。</p>
<p>士弁而亲迎，然则士弁而祭于己可也。迎，鱼庆反。</p>
<p>亲迎摄盛服，事先必以其质。“可”者，疑其可而未可之词。</p>
<p>右第二十六章。</p>
<p>畅，臼以椈，杵以梧。</p>
<p>“畅”，与“鬯”同，谓捣郁和鬯也。“椈”，柏也。柏坚香，梧洁白，此亦谓丧礼所用耳。天子之丧，以鬯沃尸，《周礼·鬯人》：“大丧之大渳设斗，共其衅鬯。”</p>
<p>枇以桑，长三尺，或曰五尺。毕用桑，长三尺，刊其柄与末。枇，卑履反。</p>
<p>“枇”，形如匕，所以载牲体从镬纳鼎中。“毕”，形如叉，所以助主人自鼎升肉于俎者。皆“桑”者，丧祭也。吉祭用棘。“刊”，削也。削其柄使小以便持，削其末使薄以便载。</p>
<p>右第二十七章。</p>
<p>率带，诸侯、大夫皆五采，士二采。率，居恤反。</p>
<p>“带”者，袭尸之大带，袭衣毕，乃加带焉。“率”，谓合福滠其边，熨杀之，不加箴功。袭之服与生者同，于带变之以殊于生也。杂采折叠成之。二采者，朱绿。</p>
<p>右第二十八章。</p>
<p>醴者，稻醴也。</p>
<p>谓实明器之醴也。“醴”，或用黍，或用粱，此则用稻。</p>
<p>瓮筲衡，实见间，而后折入。衡，胡郎反。见，贤遍反。</p>
<p>“瓮”，如盂而有盖，以盛醯醢。“”，小口瓶，盛酒醴。“筲”，编竹为之，如笥而圆，以盛黍稷。皆所谓“明器”也。“衡”，与“桁”通，庋瓮筲之架也。“实”，置也。“见”，即帷与荒也，更谓之“见”者，以加帷荒，则棺不复见，但见此耳。“折”，方凿连木为之，如床而无箦，缩三横五加之圹上，以承抗席也。“见间”者，见外椁内，言明器入毕而后加折，则窆事毕也。</p>
<p>右第二十九章。</p>
<p>重，既虞而埋之。重，直容反。</p>
<p>始死设“重”，以木为之，如柱，斫孔悬簪，煮饭尸余米，以二鬲盛之，幂用疏布系于簪上，苇席裹之，置于中庭，加铭其上，以为神依。虞则桑主，神依于主则埋重于所置处，神无两依也。</p>
<p>右第三十章。</p>
<p>凡妇人，从其夫之爵位。</p>
<p>通言丧祭之礼。</p>
<p>右第三十一章。</p>
<p>小敛、大敛、启，皆辩拜。辩与遍通，卑见反。</p>
<p>“启”，启殡以就葬也。“辩拜”者，宾先后至，拜之必周，事竟就堂下之位，尊者特拜之，等夷以下旅拜之，所以谢其襄事也。君子所甚怀人之恩者，无过于亲丧而加之惠，卑逊劳抑而不以为屈也。</p>
<p>朝夕哭不帷，无柩者不帷。</p>
<p>“朝夕哭”者，柩在堂，缘孝子之心欲见之，故褰其帷。“无柩”者，谓他国闻丧，不得奔，就室为位而哭也。以神尚幽暗，故帷堂；神所不在，不设帷也。</p>
<p>右第三十二章。</p>
<p>君若载而后吊之，则主人东面而拜，门右北面而踊，出待，反而后奠。</p>
<p>此大夫之礼也。君于大夫将葬，亲吊赗之，当在祖庙之日。今或君有故，载柩于柳车，将行而后至，则即于庙门之内为位受吊。凡君之吊，主人中庭北面，而今殡车在庭中，故改而东面。君位在车东，“东面拜”，向君也。“门右”者，以柩外向为正，西为右也。“北面踊”，踊为柩，故不敢向君也。“出待”者，成踊即出，不敢久留君也。“反”，君命之反奠也。君临必奠，以告荣也，虽奠事毕，必重奠也。</p>
<p>右第三十三章。</p>
<p>子羔之袭也，茧衣裳与税衣袡为一，素端一，皮弁一，爵弁一，玄冕一。曾子曰：“不袭妇服。”税，吐玩反。</p>
<p>子羔，高柴字。“袭”者，浴尸已，亲身著衣，盖子羔亲丧而袭之也。“茧”，衣之复而有著者，枲著谓之“袍”，绵著谓之“茧”。“衣裳”者，衣连裳合缝之。“税衣”，玄衣，亦连衣裳而不殊，所以表袍者也。“”，浅绛色。“袡”，缘裳下襈也。“一”，一称也。“素端”者，衣裳皆以素为之，端当用玄，用素亦非礼也。“皮弁”“爵弁”，皆以冠名服，士袭之正服也。“玄冕”，大夫之服，其裳刺黻，亦非士之得用。“妇服”，谓税衣袡。士之袭三称，子羔加素端玄冕而僭大夫，失礼非一，曾子但讥其妇服，记者详记以尽著之。</p>
<p>右第三十四章。</p>
<p>为君使而死，公馆复，私馆不复。公馆者，公宫与公所为也。私馆者，自卿大夫以下之家也。使，疏吏反。复，芳服反。</p>
<p>“公宫”，主君之离宫。“公所为”者，主君筑以待宾；《春秋传》所谓“诸侯之馆垣”也。二者无主在内，宾自主之，如其家矣。卿大夫之家，虽亦主君所授，主人固在，不得专也。</p>
<p>右第三十五章。</p>
<p>公七踊，大夫五踊，妇人居间。士三踊，妇人皆居间。</p>
<p>此殡前恒踊之数也。凡死数来日，君五日而殡，凡六日；大夫三日殡，凡四日；日各一踊，小敛日再踊，故为七，为五也。“居间”者，居主人与男宾之间而拾踊，不相杂也。士二日而殡，凡三日，日一踊也。“皆居间”者，丧家妇人及女宾同夹宾主之间也。</p>
<p>右第三十六章。</p>
<p>公袭卷衣一，玄端一，朝服一，素积一，裳一，爵弁二，玄冕一，褒衣一，朱绿带，申加大带于上。卷盖照字之误，古典反。</p>
<p>“公”，公侯伯之通称。“茧衣”者，所谓“袍有表，为一称”也。“玄端”，玄衣朱裳，齐服也。“朝服”，玄端素裳。“积”，谓襞积，亦裳也。“素积”，皮弁服，缁衣素裳。裳，亦皮弁服。素裳，视朔服。裳，甸服。皮弁服，凡二称，其裳殊尔。“爵弁二”者，皆丝衣，一裳，一素裳，祭小祀及蜡服也。“玄冕”，祭社稷五祀之服。“褒衣”者，公则衮冕，侯伯则冕，受命之上服也。茧衣加于明衣之上，所以适体，其上则生所有事，袭皆备焉，贵者愈居上也。按士之袭三称，公九称，则子、男七称，大夫五称，天子其十有二称与？“朱绿”带，以象革带，袭无佩，故易以帛，不素而朱绿者，以别于生也。朱上绿下，“绿”为绅也。“申”，重也。朱绿带以束服，又加大带，备二带，为仪容也。“大带”，五采率带。</p>
<p>右第三十七章。</p>
<p>小敛环绖，公、大、夫、士一也。</p>
<p>“环绖”者，一股而缠也。士加于素委貌之上，公大夫加于素弁之上。不绞绖者，不极凶服。未殡之前，人子有冀生之情焉，不遽以死事哀之也。</p>
<p>右第三十八章。</p>
<p>公视大敛，公升，商祝铺席，乃敛。</p>
<p>此大夫之礼也。主人先已布绞视铺席。君至，更改为之，以荣君赐。“升”，升阼阶端。士则不更铺。</p>
<p>右第三十九章。</p>
<p>鲁人之赠也，三玄二，广尺，长终幅。广，古旷反。长，直亮反。</p>
<p>“鲁人”，犹《檀弓》“其妻鲁人也”之“鲁”，谓朴野之人也。“广尺”，裂其幅之半而加弱也。幅之度二尺二寸，长以幅为度，短甚矣。赠用制帛，广终幅，长丈八尺，凡一束十制，玄各半，既短狭之，又减其半，苟简不成礼。</p>
<p>右第四十章。</p>
<p>吊者即位于门西，东面，其介在其东南，北面，西上，西于门。</p>
<p>此章所记，乃诸侯相吊之礼。邻国之丧，诸侯遣使吊之，因归含襚及赗，使介行事，次第进之。“即位”，宾待命之位也。“门”，殡宫大门。《聘礼》：使者门西北面。此“东面”者，聘行于庙，庙之北面，路寝之东面，一也。“在其东南”者，地迤东而南立也。“西上”者，介非一人，上介远宾，以次东也。“西于门”者，末介虽东，亦在门之西，不中门也。《聘礼》：介夹宾左右而雁行。吊异者，丧事质，介备含襚，不传命也。</p>
<p>主孤西面，相者受命，曰：“孤某使某请事。”客曰：“寡君使某，如何不淑。”相者入告，出曰：“孤某须矣。”相，息亮反。下同。</p>
<p>“主孤”，犹言主君，在丧之称也。“西面”者，在阼阶下，不出迎者，丧礼质也。变摈言“相”者，以助主人哀“辞”为重，不主接宾也。相者一人，无传摈，质也。孤必名者，未成君，且示人知适嗣也。既知其所为来，复“请事”者，宾不敢渎质所事于主孤，主孤亦不敢必其为吊己，让道也。“如何”，问辞。“淑”，善也。问其如之何而罹此不吉之事也。“须”，待也。</p>
<p>吊者入，主人升堂，西面。吊者升自西阶，东面，致命，曰：“寡君闻君之丧，寡君使某，如何不淑。”子拜稽颡，吊者降，反位。“降”下当有“出”字，脱文。</p>
<p>入不俟迎，急丧事也。主孤先升，尊卑殊也。未葬子不由阼阶，“主人升堂，西面”，是由阼阶矣，以对异国之宾，须正主位，示为继嗣，防争乱也。春秋争乱者，皆挟邻国以为援，示之早以杜其乱，所以安社稷也。“东面”，在殡之西南，近乡殡，远对孤，两不背也。“降”，避主人之拜稽，分殊不敢答也。“反位”，出门立于门西，东面如初，待后事也。</p>
<p>含者执璧将命，曰：“寡君使某含。”相者入告，出曰：“孤某须矣。”含者入，升堂，致命，子拜稽颡。含者坐委于殡东南，有苇席，既葬，蒲席，降出，反位。含，胡绀反。</p>
<p>含襚皆始死之事，邻国吊使不能即至，追致璧衣，此周礼之文胜其质者也，于吊摄行事焉。“含者”，承介也，宾立于位以待。“璧”，含玉也，形如璧尔。其将命亦待相者再出，请事而后入，不重言者，因上吊礼互见之，襚放此。含者入，升堂，孤先在堂，不复下堂待之，丧礼简也。致命之辞如襚，亦于下互见之。殡在西阶，“委璧于殡东南”，当奠处也。“席”，以承璧及衣也。“有”者，主人先铺之。“反位”，反宾东南北面之位。</p>
<p>宰夫朝服，即丧屦，升自西阶，西面坐取璧，降自西阶以东。夫字衍文。朝，直遥反。</p>
<p>受璧必宰者，重玉也。执玉不麻，故“朝服”。“即”，仍也，因仍丧屦，不纯吉也。“降自西阶”，受于殡也。“以东”，示主孤而藏之。</p>
<p>襚者曰：“寡君使某襚。”相者入告，出曰：“孤某须矣。”襚者执冕服，左执领，右执要，入，升堂，致命，曰：“寡君使某襚。”子拜稽颡，委衣于殡东。要，于宵反。</p>
<p>“冕服”，玄冕。“要”，裳际。“委”，襚者委之。“殡东”，不言南，在委璧之北，正当殡。襚用末介。</p>
<p>襚者，降受爵弁服于门内霤，将命，子拜稽颡如初。受皮弁服于中庭，自西阶受朝服，自堂受玄端，将命，子拜稽颡皆如初，襚者降出，反位。朝，直遥反。</p>
<p>“降受”，自西阶降也。“受”者，贾人以次举衣入，襚者受而执之升也。“门内霤”，大门内檐际也。“中庭”，堂下墀。“西阶”，阶下。衣之贵者先将而远受之，卑者后将而近受之，服亵则礼弥简也。受玄端于堂，襚者不降矣。“反位”，亦反门外北面之位。宾介皆待于位，延之复入，乃成哭踊之礼。</p>
<p>宰夫五人，举以东，降自西阶，其举亦西面。</p>
<p>“宰夫”，宰之亚也。“五人”者，襚衣五袭，人举一袭。不朝服者，非受玉，仍丧服也。“举亦西面”，仍客座委之位，不背殡也。</p>
<p>上介赗，执圭将命，曰：“寡君使某赗。”相者入告，反命，曰：“孤某须矣。”陈乘黄大路于中庭，北辀，执圭将命，客使自下由路西，子拜稽颡，坐委于殡东南隅，宰举以东。乘，食证反。使，疏吏反。</p>
<p>赗虽在后，必上介将命，赗礼重也。“圭”，所以为信也。“陈”，设也；客使人设之也。“乘”，四马。“黄”，马色也。“大路”，次路。“辀”，辕也。“北辀”者，内乡也。再言“执圭”者，方陈车马时，上介执圭升堂，至此则执以授也。“客使”，客之从者陈车马者。“自”，率也。“下”，谓马也，谓牵马入设时，设于大路之左也。左者庭之西，凡设车马以车为上，故马谓之下也。《觐礼》：路西马东。此马在路西者，《觐礼》车南辕，此以凶礼变而北辕，车皆以右为上也。“坐委”，委圭也。“东南隅”，更在委璧处之南，南为上也。余同含襚者互见而可类推之。</p>
<p>凡将命，乡殡将命，子拜稽颡，西面而坐委之。宰举璧与圭，宰夫举襚，升自西阶，西面坐取之，降自西阶。乡，许亮反。</p>
<p>此合含襚赗三事而总记，以补前所未悉者。“将命子拜稽颡”，言方将命而即拜稽答也。</p>
<p>赗者出，反位于门外。</p>
<p>申言“门外”，以见凡出反位皆于门外也。</p>
<p>上客临，曰：“寡君有宗庙之事，不得承事，使一介老某相执。”相者反命，曰：“孤某须矣。”临者入门右，介者皆从之，立于其左，东上。宗人纳宾，升，受命于君，降曰：“孤敢辞吾子之辱，请吾子之复位。”客对曰：“寡君命，某毋敢视宾客，敢辞。”宗人反命曰：“孤敢固辞吾子之辱，请吾子之复位”。客对曰：“寡君命，某毋敢视宾客，敢固辞。”宗人反命曰：“孤敢固辞吾子之辱，请吾子之复位。”客对曰：“寡君命使臣某，毋敢视宾客，是以敢固辞。固辞不获命，敢不敬从。”客立于门西，介立于门左，东上。孤降自阼阶，拜之，升，哭，与客拾踊三。客出，送于门外，拜稽颡。复，芳服反。使，疏吏反。拾，极业反。</p>
<p>“临”，即位临哭也。吊含襚赗使事已毕，使者自以己情入哭也。独言“上客”者，致辞者惟上客，介从之也。“入门右”者，用臣礼也。使事入门而左，客也；私事入门而右，君臣之等也。“介立于左东上”者，将就门东之位，继主国臣子哭位而西，亦臣礼也。“宗人”，丧礼之主。“纳宾”，将定宾之位也。“升受命”者，孤在堂上也。“君”，即孤也。孤不称名者，与使臣相为辞，礼可亢也。“复位”，复门西宾位也。三辞称“使臣”者，自明其为外臣，可当宾礼也。“降自阼阶”，就宾也。拜不稽颡，礼杀于其君命也。“拾”，更迭也。哭则同哭，踊则主人倡，宾继之，主人又终之，不相乱也。“送而稽颡”者，以成事重拜其君赐也。</p>
<p>右第四十一章。</p>
<p>其国有君丧，不敢受吊。</p>
<p>“其国”，其故国也。大夫出亡在外而闻本国之君丧，虽公子不敢受吊，不得尽臣礼，不敢当丧主也。</p>
<p>右第四十二章。</p>
<p>外宗房中南面，小臣铺席，商祝铺绞衾，士盥于盘北，举迁尸于敛上。卒敛，宰告，子冯之踊，夫人东面坐，冯之兴踊。</p>
<p>此《丧大记》错简重出。</p>
<p>右第四十三章。</p>
<p>士丧有与天子同者三：其终夜燎，及乘人，专道而行。</p>
<p>士与天子同，诸侯、大夫无不同矣。“终夜燎”，谓未殡以前。“乘人”，人执绋引车也。“专道”者，人避之，不避人也。</p>
<p>右第四十四章。</p>
<p>《礼记章句》卷二十终</p>
<h6 id="阅读日期-2025年08月19日-2025年08月21日-共-3-天">阅读日期：
2025年08月19日-2025年08月21日 共： 3 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
