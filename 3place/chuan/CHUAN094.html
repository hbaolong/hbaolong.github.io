<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书094-2025年09月24日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书094-2025年09月24日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷三十二">礼记章句卷三十二</h4>
<p>表记</p>
<p>“表”者，植木为标，以测高下浅深之度者也。凡为坊者，必先立表以为之则，表虽无与于坊，而为坊之所自出，是坊末而表本也。以礼坊民，民犹逾之，既不可以坊为无益而废之，亦不可更峻其坊而束民以不堪，则惟反躬自治以正其表，斯正己之尽而物可得而正矣。故三代以礼坊民，而逾之也率在末君失德之世，则知表之为重，而亦不可咎坊之徒劳矣。二篇皆游、夏之徒引所传闻夫子之言以发端，而杂引《诗》《书》以证之。其辞悉得之口授，断章檃括，文或不纯，要为修己治人之显道，不可以辞害之也。凡五十一章。</p>
<p>子言之：“归乎！君子隐而显，不矜而庄，不厉而威，不言而信。”</p>
<p>称“子言之”者，挈其大纲，谓圣人之言如此，而凡所引伸皆斯言之义也。“隐”“显”，以出处言。“矜”，以庄示人。“厉”，以威加物也。夫子周流而道不行，乃反而信其自，得之理不必施之政教，而但尽其躬行之实，自强不息，合于天德时行物生之妙，默成于己，而天下万世之兴起变化皆自此出，所谓“不疾而速，不行而至”也。</p>
<p>右第一章。此章言修身存诚之德，为表正万物之本。其下八章杂引孔子之言，以申此章之意。</p>
<p>子曰：“君不失足于人，不失色于人，不失口于人。”</p>
<p>以上孔子之言。“不失”者，人不得而摘其过也。“足”，进退之节也。“口”，言也。君子之言貌，非徒欲示人以无失，而纯于敬者自无过之可议也。</p>
<p>是故君子貌足畏也，色足惮也，言足信也。</p>
<p>“貌”，身容。“色”，面容。敬尽于己，则人自敬信之。</p>
<p>《甫刑》曰：“敬忌而罔有择言在躬。”</p>
<p>“甫”，《书》作“吕”。甫，国也。吕，姓也。“忌”，惮也，惮人之见讥。“罔有择言”者，言皆中理，人不能拣择其得失也。“在躬”，犹居身。</p>
<p>右第二章。</p>
<p>子曰：“裼袭之不相因也，欲民之毋相渎也。”</p>
<p>一事而各有节，或裼或袭，不偷循其便而必中于礼，民不得而亵之矣。言君子之于敬，无斯须之或乱也。</p>
<p>右第三章。</p>
<p>子曰：“祭极敬，不继之以乐。朝极辨，不继之以倦。”乐，卢各反。朝，直遥反。</p>
<p>“极”，尽也。“继”，终也。“辨”，治也。祭虽献酬交错而意不在欢，朝廷之事虽烦劳而威仪必整，皆笃敬以厚其终也。</p>
<p>右第四章。</p>
<p>子曰：“君子慎以辟祸，笃以不掩，恭以远耻。”辟，毗义反。远，于愿反。</p>
<p>“掩”，盖覆也。立志敦笃，所行皆实，直行而无盖覆，以辟讥非也。君子于祸患毁谤耻辱之至，无规避之术，惟尽其诚敬而已，盖处变而惟不失其敬也。</p>
<p>右第五章。</p>
<p>子曰：“君子庄敬曰强，安肆曰偷。君子不以一日使其躬儳焉如不终日。”</p>
<p>“儳”，弱貌。“如不终日”，如不能待一日之终也。庄敬则志严，志严摄气，气以充体，斯日强矣。安肆而偷，则耳目堕，筋骸弛，终日之间如无所措手足，而恹恹以待尽。故敬者，王者以之祈天永命，君子以之修身立命，学者能体验而有得焉，则近世儒者窃道士胎息之说以言学，其陋见矣。</p>
<p>右第六章。</p>
<p>子曰：“齐戒以事鬼神，择日月以见君，恐民之不敬也。”齐，侧皆反。见，贤遍反。</p>
<p>“择日月”者，初委贽见君，筮吉日也。二者皆先事为期，豫戒以蓄敬，而专致之一日也。</p>
<p>右第七章。</p>
<p>子曰：“狎侮，死焉而不畏也。”</p>
<p>下习玩之，则虽杀人立威而人亦不畏之，言御下之必以敬也。</p>
<p>右第八章。</p>
<p>子曰：“无辞不相接也，无礼不相见也。欲民之毋相亵也。”</p>
<p>此一节孔子之言。“辞”，主人请事而客答也。“接”，谓摈介相传。“礼”，客执贽，主人拜辱也。君子尽礼以相敬于上，民乃尊严而不敢玩。</p>
<p>《易》曰：“初筮告，再三渎，渎则不告。”告，如字，古沃反。三，苏暂反。</p>
<p>“渎”，则接神不以礼而神厌之，言神人一理，不可不敬也。</p>
<p>右第九章。凡上八章皆言君子立敬之道，以申首章之义而为一篇之纲领。《传》曰：“敬者，德之舆也。”存敬以立本，则涵德于中，而仁义忠信之大用逢原而日生，君子建极以为民表之道备矣。周子曰：“圣王以敬为修身立政之本。”此之谓也。</p>
<p>子言之：“仁者，天下之表也。义者，天下之制也。报者，天下之利也。”</p>
<p>“表”者，物所望而归之之谓。“利”，谓交相劝以趋于善也。宜民之道必体民情，故仁以绥之，义以裁之，而尤敦报施之义以达人情而使获为善之利，斯王道之所以易从而教无不行也。</p>
<p>右第十章。前九章既言坊民之本，立敬以作则，此又言施于民者必尽其理而达其情，而后教化可行。盖前以君德言，而此以君道言。其下四章皆以申明此章之意。</p>
<p>子曰：“以德报德，则民有所劝；以怨报怨，则民有所惩。”</p>
<p>此一节孔子之言。“以怨报怨”，如其怨而报之，即所谓直也。君子之于怨，审其可怨不可怨而已矣。义之所得怨者而矫情以忘之，斯匿怨之所以可耻也。</p>
<p>《诗》曰：“无言不仇，无德不报。”</p>
<p>“仇”，答也。此虽人情之常而亦理之所不爽，君子不拂人情而顺行之，所以维礼教之穷而使自劝惩也。</p>
<p>《大甲》曰：“民非后无能胥以宁，后非民无以辟四方。”大，他盖反。</p>
<p>“辟”，为之君也。上之惠下，下之奉上，仁义之理也，而报施之道存焉，则报为天下之利，益可见矣。</p>
<p>子曰：“以德报怨，则宽身之仁也；以怨报德，则刑戮之民也。”</p>
<p>“仁”，当从郑氏作民。“宽身”，谓安身求容。“刑戮”，谓众叛亲离而陷刑戮也。二者虽有过不及之分，要皆不酌报施之宜而悖人情以遏天下之利也。</p>
<p>右第十一章。</p>
<p>子曰：“无欲而好仁者，无畏而恶不仁者，天下一人而已矣。是故君子议道自己，而置法以民。”好，呼报反。恶，乌路反。</p>
<p>“天下一人”，惟体仁之君子能之，非民所及也。承上章而言报以顺民情而利劝惩之用。君子通愚贱之志以置法，不以己之不望报而欲施仁者概如之，则亦义之所宜而广兴仁之效也。</p>
<p>右第十二章。</p>
<p>子曰：“仁有三。</p>
<p>安仁、利仁、强仁也。</p>
<p>“与仁同功而异情。与仁同功，其仁未可知也。与仁同过，然后其仁可知也。</p>
<p>强仁者，时与仁者同功而情系利害，则与仁者无欲无畏之情异矣。安仁、利仁者，虽以仁得过而不辞。故过而与仁者同，然后信其仁也。</p>
<p>“仁者安仁，智者利仁，畏罪者强仁。”知，珍义反。强，其两反。</p>
<p>“安仁”者，知仁为性之德而恒存无逆也。“利仁”者，歆仁道之美而顺行之也。“强仁”者，心非其所悦而矫情以从厚也。</p>
<p>右第十三章。此章引孔子之言以申上章“天下一人”之意，言君子议道自己，必安利于仁而虽过不辞；若其置法以治民，则俾其畏罪强仁而亦与仁同功矣。此所以通报施而利劝惩也。</p>
<p>仁者，右也；道者，左也；仁者，人也；道者，义也。</p>
<p>“仁”者，爱之施。道者，责人以所当尽者也。“右”，顺而利之也。“左”，屈而成之也。“仁”者，体人之情而因民以置法，民之所顺也。“道”者，议之自己以裁物而匡其不义，民之所难也。</p>
<p>厚于仁者薄于义，亲而不尊；厚于义者薄于仁，尊而不亲。</p>
<p>“厚”“薄”，犹言过、不及也。仁义并行，则尊亲兼得矣。</p>
<p>道有至句，义有考。至道以王，义道以霸，考道以为无失。旧说“道有至”下阙一“有”字，今从本文。王，于放反。</p>
<p>道以制天下，义之事也。然义之至者仁亦至焉，则顺民之情而法在其中，斯仁义兼至矣，如报施顺情而劝惩寓焉是已。若道壹于义，则名为义而不得为道之至矣。既专于义，则有率义而行者，亦有不能喻义而依仿考据以立法者，道愈降矣。王者以仁行义，并行不悖。霸者声义正物，以义为道而已。其下者考于义以为道，几以寡过而过卒不可免，故坊民而民犹逾之也。</p>
<p>右第十四章。</p>
<p>子言之：“仁有数，义有长短小大。中心憯怛，爱人之仁也。率法而强之，资仁者也。”强，其两反。</p>
<p>此一节孔子之言。“憯”，隐痛。“怛”，惊悼。“资”，借也。仁义之施，所及各有量。惟根心以出，则立之有原，行之委曲详尽，斯所及者广而可久。若资成法勉强而率循之，则不能远及矣。</p>
<p>《诗》云：“丰水有芑，武王岂不仕。诒厥孙谋，以燕翼子，武王烝哉！”数世之仁也。翼，羊吏反。俗本无“武王烝哉”句。</p>
<p>丰水，在今陕西渭南县。芑，枸杞。“仕”，事也。言武王勤于立国安民之事也。“燕”，安也。“翼”，覆也。“烝”，君也，言得君天下之道也。武王中心仁爱，故泽及后世也。</p>
<p>《国风》曰：“我今不阅，皇恤我后。”终身之仁也。</p>
<p>《国风》，《邶风》。“今”，《诗》作“躬”。“阅”，顾也。“皇”，暇也。勉强资仁则终身为虑，而况及后世乎？</p>
<p>右第十五章。此章承第十章“仁者天下之表”而言。其下四章皆以申明此章之意。章首兼言“义之长短大小”，则又以起第二十章以下之意。读者参观之，而此篇之脉络贯通者可知矣。</p>
<p>子曰：“仁之为器重，其为道远，举者莫能胜也，行者莫能致也。取数多者，仁也。夫勉于仁者，不亦难乎！”胜，书蒸反。夫，防无反。</p>
<p>此一节孔子之言。仁以函载万物而无有间断，统四端，兼万善，是以难也。</p>
<p>是故君子以义度人则难为人，以人望人则贤者可知已矣。度，徒落反。“以人”之“人”，盖“仁”字之误。</p>
<p>“度”，较量也。“望”，犹观也。义有成制，考道者可以不失。难为人，言难于知人也。仁则必根心之憯怛以立爱，而后可以任重而行远。若但率法以施惠，则虽勉为之而终有莫能胜、莫能致者。以此观人，而贤者乃见也。</p>
<p>右第十六章。上章以仁义并言，而此章之词有抑扬者，盖仁者君道之极而为天下之表，义则犹近乎坊之事也。</p>
<p>子曰：“中心安仁者，天下一人而已矣。”</p>
<p>此一节孔子之言。安仁则私欲净尽，天理流行，中心憯怛，自行乎其所不容已，圣人仁覆天下之本也。</p>
<p>《大雅》曰：“德如毛，民鲜克举之。我仪图之，惟仲山甫举之，爱莫助之。”鲜，息浅反。</p>
<p>“”，轻也。“仪”，想像也。“图”，思维也。“爱”，谓爱之者。仁含于性之德而不倚于物，故言其轻，犹《书》言“道心惟微”也。举是德者一由其中心之安，故虽有爱之者莫能相助也。</p>
<p>《小雅》曰：“高山仰止，景行行止。”子曰：“《诗》之好仁如此，乡道而行，中道而废。”好，呼报反。乡，许亮反。</p>
<p>“景行”，大路也。“如此”，谓仅能如此也。夫子论《诗》，而言以仁为高山景行而仰且行之，亦可谓好仁矣。然非其中心之安，则高不易登，远不易至，中道而必废，此资仁者之不能至于仁也。</p>
<p>忘身之老也，不知年数之不足也。俯焉日有孳孳，毙而后已。</p>
<p>记者引夫子之言而伸之，以为苟能如此，则虽勉仁之事亦可驯至乎安，所谓“力行近乎仁”也。</p>
<p>右第十七章。</p>
<p>子曰：“仁之难成久矣，人人失其所好，故仁者之过易辞也。”好，呼报反。</p>
<p>“所好”，谓可好者，孟子所谓“民之秉夷”也。仁难成而人不能成，故所行皆拂乎人心而无往非过。苟能自勉于仁，则虽有过而非天下之公恶，易于免矣。</p>
<p>子曰：“恭近礼，俭近仁，信近情。敬让以行此，虽有过，其不甚矣。”</p>
<p>此一节又孔子之言。“俭”，节制也，不侈欲而放其心，近于仁矣。“情”，实也。“礼”者，仁之用；“情”者，仁之体。行此三者而尤以敬让将之，或有时施非所当，而成乎过恭、过俭、过信，亦不大违于道，此所以其过易辞也。</p>
<p>夫恭寡过，情可信，俭易容也。以此失之者，不亦鲜乎？夫，防无反。鲜，息浅反。</p>
<p>“过”，谓失人情也。“情可信”者，信近情而人亦可信谅之也。“易容”，谓不为物所忌。释夫子之言而明其有过之易免也。</p>
<p>《诗》云：“温温恭人，惟德之基。”</p>
<p>“温温”，敬让之容。能恭则行自有节而无所欺伪，则又俭与信之基也。凡此皆勉仁之事，虽未至于安仁而固可以寡过，志于仁者所以忘年而日孳孳也。</p>
<p>右第十八章。</p>
<p>子曰：“仁之难成久矣，惟君子能之。”</p>
<p>此一节孔子之言。</p>
<p>是故君子不以其所能者病人，不以人之所不能者愧人。是故圣人之制行也，不制以己，使民有所劝勉愧耻以行其言。“制行”之“行”，胡孟反。</p>
<p>“病”，迫责之使行也；“制行”，制民之行。“言”，教令也。仁难成，故不以急责之民；惟君子能之，则不可不自尽于己。故制民之行，不期其即仁，而特敦仁于躬，任重致远，使民见上之所为，根心达外，因以感发兴起，耻为不仁，则教令大行而坊不逾矣。</p>
<p>礼以节之，信以结之，容貌以文之，衣服以移之，朋友以极之，欲民之有壹也。</p>
<p>“容貌”，仪度也。“文”，饰也。“移”者，易其耳目肢体之观以变其淫陋也。极，聚也，如屋之聚于栋也。“壹”，纯也，身心内外无非善道，以为之涵养而无杂也。君子仁成于己，而推致仁道之用以熏陶涵泳其民，则虽不急责以心德之事，而默移潜化，必世之仁自此而臻矣。</p>
<p>《小雅》曰：“不愧于人，不畏于天。”是故君子服其服则文以君子之容，有其容则文以君子之辞，遂其辞则实以君子之德。是故君子耻服其服而无其容，耻有其容而无其辞，耻有其辞而无其德，耻有其德而无其行。是故君子衰绖则有哀色，端冕则有敬色，甲胄则有不可辱之色。《诗》云：“维鹈在梁，不濡其翼。彼记之子，不称其服。”行，胡孟反。衰，仓回反。称，昌孕反。</p>
<p>“遂”，成也。“端冕”，宾祭之服。“鹈”，鹈鹕鸟，食鱼。“梁”，鱼栫。鹈贪鱼，虽不濡翼，不可以为洁也。“记”，《诗》作“其”，指词也。此言人君能动民愧耻之心，则即其衣服言动之间，皆有以反躬自省而远于不仁，而可进于君子之道矣。然必躬行于上者根心仁爱而德孚于下，乃足以入之深而感之至；不然，则虽衣服容止辞令授之以制，而民之不称者多矣。此“维鹈”之诗所以刺也。</p>
<p>右第十九章。</p>
<p>子言之：“君子之所谓义者，贵贱皆有事于天下。天子亲耕，粢盛秬鬯，以事上帝，故诸侯勤以辅事于天子。”盛，是证反。</p>
<p>“义”之体，敬也；其用，宜也。尽其职分之所当为以敬其所尊，乃所以为天下之制也。人君以义制天下，必先自修其义于上，故天子、诸侯各尽敬于所尊以为民极，而非徒立法制以防民也。</p>
<p>右第二十章。此章承第十章“义者，天下之制”而言。其下二章皆以申明此章之意。</p>
<p>子曰：“下之事上也，虽有庇民之大德，不敢有君民之心，仁之厚也。”</p>
<p>此一节孔子之言。仁之用爱，故为君道。义之体敬，故为臣道。“仁之厚”者，谓爱君之至也。</p>
<p>是故君子恭俭以求役仁，信让以求役礼。</p>
<p>“役”，为也。“信让”，诚乎让也。“恭俭”、信让，皆义之事；义以为质，而仁礼行矣。</p>
<p>不自尚其事，不自尊其身，俭于位而寡于欲。</p>
<p>“尚”，犹先也。“不自尚其事”，先公而后私也。“俭于位”，辞尊而就卑也。此恭俭之德也。</p>
<p>让于贤，卑己而尊人，小心而畏义。</p>
<p>此信让之德也。</p>
<p>求以事君，得之自是，不得自是，以听天命。</p>
<p>“求”，自求也，言但求尽其事君之道而无求也。“自”，由也。“是”，此也。谓此恭俭信让之道，穷通一致，无所改易，而得失皆安于命，惟其义而已。</p>
<p>《诗》云：“莫莫葛藟，施于条枚。凯弟君子，求福不回。”其舜、禹、文王、周公之谓与！有君民之大德，有事君之小心。”施，羊吏反。弟，特计反。与，以诸反。</p>
<p>“莫莫”，茂密貌。“条”，枝。“枚”，干也。“回”，邪也。葛藟缘木，而木无望缘之心；福自集于君子，而君子无贪福之志。舜、禹终受禅让，文王、周公之老于臣服，其心一也。</p>
<p>《诗》云：“惟此文王，小心翼翼。昭事上帝，聿怀多福。厥德不回，以受方国。”</p>
<p>“翼翼”，敬也。“昭事”者，心迹昭著，可对于天，无徼福之志也。“聿”，语辞。“怀”者，上帝所眷也。帝命已集而文王终无欲得之志，三分有二，率以事殷，文王所以厚其仁而尽其义也。</p>
<p>右第二十一章。</p>
<p>子曰：“先王谥以尊名，节以壹惠，耻名之浮于行也。”行，胡孟反。</p>
<p>此一节孔子之言。“尊”，崇也。“节”，谓节取之。壹，与“一”通。“惠”，善也。“浮”，过也。谥虽以崇奖荣名，而即有众善，节取其一行之大者，不为繁称，盖欲使行有余而名不足也。死而尊之者且然，则生而不敢猎誉，益可知也。</p>
<p>是故君子不自大其事，不自尚其功，以求处情，过行弗率，以求处厚；彰人之善而美人之功，以求下贤。是故君子虽自卑而民敬尊之。行，胡孟反。下，胡驾反。</p>
<p>“情”，实也。“过行”，过高绝俗之行。“率”，循也，为也。“处厚”者，不欲以己之高形人之短。“美”，赞美之也。凡此皆信让之德。</p>
<p>右第二十二章。</p>
<p>子曰：“后稷天下之为烈也，岂一手一足哉！惟欲行之浮手名也，故自谓便人。”行，胡孟反。</p>
<p>“烈”，功烈也。“便人”，谓习熟便为之，《诗》所谓“诞实匍匐，以就口食”也。后稷之德言德行见于《虞书》，则所以赞襄舜、禹化成天下者，岂仅勤手足以躬稼哉？乃欲致实行而不居盛美，故自谓为便习稼穑之人，而典树艺之教以居一官，此则恭俭信让而为义之至也。</p>
<p>右第二十三章。</p>
<p>子言之：“君子之所谓仁者，其难乎！《诗》云：’凯弟君子，民之父母。’凯以强教之，弟以说安之，乐而毋荒，有礼而亲，威庄而安，孝慈而敬，使民有父之尊，有母之亲，如此而后可以为民父母矣。非至德其孰能如此乎？”弟，特计反。强，如字，旧音其两反者，非。说，弋雪反。</p>
<p>此一节孔子之言。“强教”，刚克之意。“毋荒”“有礼”“庄”“敬”，强教之效也。“乐”“亲”“孝慈”，说安之效也。奉其教则父道也，蒙其安则母道也。君道以仁为主，而仁之至者义必尽焉，并行不悖而经纬咸宜矣。至德，即第十四章“至道”之意。</p>
<p>今父之亲子也，亲贤而下无能；母之亲子也，贤则亲之，无能则怜之。母亲而不尊，父尊而不亲。水之于民也，亲而不尊；火尊而不亲。土之于民也，亲而不尊；天尊而不亲。命之于民也，亲而不尊；鬼尊而不亲。</p>
<p>“下”，抑也。水为功于人而可狎，母道也。火明照万物而不可近，父道也。土利万有而人践之，母道也。天覆物而与人远，父道也。尊亲之道并至为难，父母、水火、天地不能兼备，惟王者爱敬合德，因时而利导之，体生成化育之理，发政施令以说安之，尊鬼施敬以强教之，仁义并行，迭相主辅，而其末流所趋犹不能无偏，如下章所云者，宜君子之于仁难言之也。</p>
<p>右第二十四章。前章以上既分言君臣仁义之道，此章因君道之仁而广言之，推质文之同异，以明仁义合而仁斯至，乃能尽君道而为天下之表。其下五章杂引孔子之言，以申此章之意。</p>
<p>子曰：“夏道尊命，事鬼敬神而远之，近人而忠焉，先禄而后威，先赏而后罚，亲而不尊。其民之敝：蠢而愚，乔而野，朴而不文。远，于愿反。近，其谨反。乔，举矫反。</p>
<p>“尊命”，勤民事也。“鬼”者，神之魄。“神”者，鬼之灵。祭祀之事，尽人道以事鬼，至于灵爽之降吉凶者则远之，不用之以立教也。“近人”，达人情也。“忠”，尽爱也。常颁曰“禄”，特赐曰“赏”；责怒曰“威”，刑赎曰“罚”。盖仁先而义后也。“民之敝”，谓政教衰失之后。“蠢”，戆也。“乔”，傲也。“朴”，质也。勤人事而不恤敬忌，故其敝如此。</p>
<p>“殷人尊神，率民以事神，先鬼而后礼，先罚而后赏，尊而不亲。其民之敝：荡而不静，胜而无耻。</p>
<p>事鬼者邀其已往而致其爱敬，事神者迎其方来而尊其向威，率民事神所以尊而不亲也。“礼”，谓人相接之礼。“荡”者，崇无而流。“不静”，多惧而不宁也。“胜”，犹竞也，尚刑罚则民竞于争。“无耻”，刑罚不能格心也。</p>
<p>“周人尊礼尚施，事鬼敬神而远之，近人而忠焉。其赏罚用爵列，亲而不尊。其民之敝，利而巧，文而不惭，贼而蔽。”</p>
<p>“尚施”，即第十章之所谓“报仁之尤近人情”者也。赏罚用爵列者，赏先于亲与贵而罚则议减也。“利”，便利，谓娴习仪节。“巧”，饰也。“文而不惭”，情不称文，行之无惭也。“贼”，害也，刑赏厚于亲贵，人生忮害也。“蔽”，欺蔽，不畏刑罚故相欺蔽也。三代王者备至德于躬，推行立法，仁义质文初无偏用，但以因时制宜，微示先后，而后世德衰，成法存而失其精意，则其弊必至于此。盖大道含弘而理致微妙，低昂之间稍有所移，则势必旁趋而背其相通之妙，此舜所以极言道心之微，非精一不能执中，而上章以君子之仁为难，皆此理也。</p>
<p>右第二十五章。</p>
<p>子曰：“夏道未渎辞，不求备，不大望于民，民未厌其亲。殷人未渎礼，而求备于民。周人强民，未渎神，而赏爵刑罚穷矣。”强，其两反。</p>
<p>“渎”，用之频而亵也。“辞”，命令也。夏道尊命，政令一成而不数为更易，故政简而无过求于民，虽亲过于尊而民犹不厌。殷人后礼，其礼不烦而政令频数，责民严重，则虽尊之而实厌矣。周礼繁重，有非民所任而强之者，特其敬神而远之，犹未渎也，乃强民而民不能率，则赏罚频用而穷矣。仁义本无偏胜之弊，因频用而失之。二代惩前事之弊，而不渎于彼者且穷于此，所以屡降愈下，盖矫枉过直，其势然也。</p>
<p>右第二十六章。</p>
<p>子曰：“虞、夏之道，寡怨于民。殷、周之道，不胜其敝。”胜，书烝反。</p>
<p>渎则敝，敝则民归咎于法之不善，而怨由之以生矣。</p>
<p>右第二十七章。</p>
<p>子曰：“虞、夏之质，殷、周之文，至矣。虞、夏之文不胜其质，殷、周之质不胜其文。”胜，书烝反。</p>
<p>先王创制显庸，皆仁至义尽而酌乎时之宜，或质或文，于道俱至，而法制已立。后人承之，能用其数而不能体其德，故崇质者文不能副，尚文者质不能充，则成乎偏敝矣。然文不胜质，质有余而文无难于继起，质不胜文则文具而质伪矣，此夫子抑扬之旨也。夏尚忠，殷尚质，周尚文，而此云夏质而殷文者，盖忠非无质之忠而特其质未备。殷人制度文为皆已备尽，周人非有增益，而殷人崇用，周人崇饰，所以自周言之则殷为质，自虞、夏言之则殷为文也。</p>
<p>右第二十八章。</p>
<p>子言之曰：“后世虽有作者，虞帝弗可及也已矣。”“言之”二字衍文。</p>
<p>作者，谓三王也。此一节孔子之言。而下则记者推其弗可及之实也。</p>
<p>君天下，生无私，死不厚其子，子民如父母，有憯怛之爱，有忠利之教，亲而尊，安而敬，威而爱，富而有礼，惠而能散。</p>
<p>“利”，顺也。“忠利”，谓尽于己而顺于民。“安”，不扰也。“敬”，不渎也。“富而有礼”，富有天下而能以礼制之也。“惠而能散”，惠不偏也。帝舜之德大公无私，故仁义之发皆根所性之实，斯以尊亲道合而为德之至也。</p>
<p>其君子尊仁畏义，耻费轻实。“耻费轻实”上阙“其小人”三字。</p>
<p>“费”，奢也。“实”，利也。“耻费轻实”，则俭以寡过而非吝于利也。帝舜大公至正之德，施于教爱而臣民化之也。</p>
<p>忠而不犯，义而顺。</p>
<p>“忠”，尽爱敬之实以事上也。“义”，以制自裁而不逾节也。此化之行于小人者也。</p>
<p>文而静，宽而有辨。</p>
<p>“文而静”，则有礼而不烦；“宽而有辨”，则相亲而不渎；此化之行于君子者也。惟舜之德教以至仁函大义，故其化如此。</p>
<p>《甫刑》曰：“德威惟威，德明惟明。”非虞帝其孰能如此乎！</p>
<p>德至而教自行，仁所以为天下之表也。</p>
<p>右第二十九章。</p>
<p>子言之：“事君先资其言，拜自献其身，以成其信。是故君有责于其臣，臣有死于其言，故其受禄不诬，其受罪益寡。”</p>
<p>“资其言”者，自陈其所能为，以为受禄之资也。“拜”，进见于君也。“献其身”，致其身也。“成其信”，践其所陈也。君因其所陈而责之，则非强其所不能而受罪益寡。臣必践其言，不足则以死继之，则受禄于君非诬矣。君子之所以立身事君者，忠信而已。忠以事君而必敦其信，信以交友而必本于忠，皆所以实尽其义也。</p>
<p>右第三十章。此章因臣道之义而极言以发明忠信之理。义者，忠信之则，忠信所以尽义也。盖居上而立表以正民，乃君与大臣之事，故道异，而先于正己则一也。其下十六章杂引孔子之言，皆以申明此章之意。</p>
<p>子曰：“事君大言入则望大利，小言入则望小利。故君子不以小言受大禄，不以大言受小禄。”</p>
<p>此一节孔子之言。“大言”，陈国家之大道。小言，一官一职之议也。“利”，谓行之而利于国也。小言所望于见功者小，不敢受大禄而旷其大。大言所望者大，苟受小禄则志道不行而徒为枉己尔。</p>
<p>《易》曰：“不家食，吉。”</p>
<p>禄如其望，则出必有功而吉矣。</p>
<p>右第三十一章。</p>
<p>子曰：“事君不下达，不尚辞，非其人弗自。”</p>
<p>此一节孔子之言。“下达”，谓君求贤之令达于下也。“尚”，进也。“辞”，先资之言也。君不下达，则不进言以求仕也。自，所由以进也。“非其人”，谓因嬖幸以进。</p>
<p>《小雅》曰：“靖共尔位，正直是与。神之听之，式谷以女。”共，九容反。女，人渚反。</p>
<p>“靖”，安也。“共”，敬也。“式”，用也。“谷”，善也。安位无求，自虔其职而不交匪人，则忠直孚于鬼神而无不善矣。君子之义，难进易退而已。难进易退，则自不屑与佞幸通，而所交者无非正人，其迹虽若疏远于君以自树声气，而实乃忠爱之至。庸主不察，斥为朋党，则小人得以肆其攻击，而国之败亡必由是而起。汉、唐以下二千年间，覆轨相因，如出一辙，诵是诗者不能不为之潸然流涕也。</p>
<p>右第三十二章。</p>
<p>子曰：“事君远而谏则也，近而不谏则尸利也。”，与诏同。</p>
<p>“远”，官守在外者。“近”，廷臣也。“”，谓恐君忘己，因事自达以结知也。“尸”，如祭之尸，无事而坐食君之利禄也。</p>
<p>右第三十三章。</p>
<p>子曰：“迩臣守和，宰正百官，大臣虑四方。”</p>
<p>“迩臣”，近侍之臣。“守和”，谓从容调和君德。“宰”，冢宰。“正”者，疏其流品，审其殿最。“大臣”，六官之长。“虑”，谋也。人臣各修其职而无越思，忠信以事君之道也。</p>
<p>右第三十四章。</p>
<p>子曰：“事君欲谏不欲陈。”</p>
<p>“欲”，犹当也。“陈”，谓扬君之过于外。</p>
<p>《诗》云：“心乎爱矣，瑕不谓矣，中心藏之，何日忘之？”</p>
<p>“瑕”，何也。“谓”，告也。爱则必忠告之，不容已于谏矣。然必藏之心而不暴之于外，非但以为君讳过，抑其忧深思切，自不欲以言语谢其责也。</p>
<p>右第三十五章。</p>
<p>子曰：“事君难进而易退则位有序，易进而难退则乱也。”</p>
<p>此一节孔子之言。“有序”，无躐等也。“乱”，谓紊乱礼制。</p>
<p>故君子三揖而进，一辞而退，以远乱也。远，于愿反。</p>
<p>此即入朝之礼言之。出入升降之间而不苟进之义寓焉，则进而受禄，退而致政，其为礼义之大者愈可知矣。</p>
<p>右第三十六章。</p>
<p>子曰：“事君三违而不出竟，则利禄也。人虽曰不要，吾弗信也。”竟，居影反。</p>
<p>“违”，已也。“利禄”，利其禄也。“要”，干求也。</p>
<p>右第三十七章。</p>
<p>子曰：“事君慎始而敬终。”</p>
<p>“慎始”，不轻进也。“敬终”，虽不见用，必尽臣礼而去也。</p>
<p>右第三十八章。</p>
<p>子曰：“事君可贵可贱，可富可贫，可生可杀，而不可使为乱。”</p>
<p>不以废黜死亡之故而怼君以从逆也。</p>
<p>右第三十九章。</p>
<p>子曰：“事君军旅不辟难，朝廷不辞贱。处其位而不履其事，则乱也。”辟，毗义反。难，奴案反。朝，直遥反。</p>
<p>此一节孔子之言。“乱”，谓逆命干法。</p>
<p>故君使其臣，得志则慎虑而从之，否则孰虑而从之，终事而退，臣之厚也。</p>
<p>“得志”，谓己所当为与可为者。“慎虑”，不自谓能，犹必加慎也。“否”，谓强己以非所堪也。“孰”，与熟通。“孰虑”者，素非所习，尤须详审也。“终事而退”，君不见知，且毕其事，不辞劳而已，义不可留也。全身而不逆君命，厚之至也。</p>
<p>《易》曰：“不事王侯，高尚其事。”</p>
<p>终事而退，则可以高尚矣。</p>
<p>右第四十章。</p>
<p>子曰：“惟天子受命于天，士受命于君。”</p>
<p>此一节孔子之言。“命”，贵贱生杀之制也。“士”，自诸侯达于士也。君代天而司命，臣皆受焉，故君尊如天，不可违也。</p>
<p>故君命顺则臣有顺命，君命逆则臣有逆命。</p>
<p>命之顺逆，惟君所制，顺则承之，逆亦安之，顺逆莫非命也。</p>
<p>《诗》云：“鹊之姜姜，鹑之贲贲，人之无良，我以为君。”贲，博昆反。</p>
<p>“姜”，《诗》作疆。“贲”，《诗》作“奔”。“姜姜”、“贲贲”，刚正不乱匹偶也。君之淫乱虽不如禽鸟，而已为之臣，则固君矣，虽怨刺之，徒失其厚而已矣。</p>
<p>右第四十一章。此上十一章皆言忠以事君之道，而以实之信亦存其间矣。</p>
<p>子曰：“君子不以辞尽人，故天下有道则行有枝叶，天下无道则辞有枝叶。”</p>
<p>此一节孔子之言。“辞尽人”者，极其辞以待人也。“枝叶”，旁博有余之意。世治俗淳则人务实而行余于言，否则言有余而行不逮也。</p>
<p>是故君子于有丧者之侧，不能赙焉，则不问其所费；于有病者之侧，不能馈焉，则不问其所欲；有客不能馆，则不问其所舍。</p>
<p>皆不为枝叶之辞，以全其忠信也。</p>
<p>故君子之接如水，小人之接如醴。君子淡以成，小人甘以坏。</p>
<p>“接”，谓以辞色酬人也。“淡”者，众味之所成。“甘”，则必变而坏矣。</p>
<p>《小雅》曰：“盗言孔甘，乱是用。”</p>
<p>“盗言”，谗谀贼害之言。“”，进也。</p>
<p>右第四十二章。</p>
<p>子曰：“君子不以口誉人，则民作忠。”誉，以诸反。</p>
<p>好贤必以实，则民相劝以敦实行矣。</p>
<p>故君子问人之寒则衣之，问人之饥则食之，称人之美则爵之。衣，于既反。食，祥吏反。</p>
<p>行必践其言也。</p>
<p>《国风》曰：“心之忧矣，于我归说。”说，输内反。</p>
<p>《国风》，《曹风》。“说”，舍息也。忧人之无依而令就己舍息，不徒言也。</p>
<p>右第四十三章。</p>
<p>子曰：“口惠而实不至，怨菑及其身。”</p>
<p>此一节孔子之言。“口惠”，以言许人也。许而不惠，君子恶其欺诈，小人望而不得，皆致祸灾之道也。</p>
<p>是故君子与其有诺责也，宁有已怨。责，侧买反。</p>
<p>“责”，负也。“已”，拒也。拒人之请而致怨，过不在己。诺而负之，误人而怨深矣。</p>
<p>《国风》曰：“言笑晏晏，信誓旦旦，不思其反。反是不思，亦已焉哉！”</p>
<p>《国风》，《卫风》。“晏晏”，和也。“旦旦”，明也。“反”，覆践其言也。“已焉哉”，绝之之辞。</p>
<p>右第四十四章。</p>
<p>子曰：“君子不以色亲人。情疏而貌亲，在小人则穿窬之盗也与！”与，以诸反。</p>
<p>君子虽所亲厚，庄敬愿恪不失其度。若令色悦人而心不然，使其为小人则必为穿窬，以其用心之阴贼也。</p>
<p>右第四十五章。</p>
<p>子曰：“情欲信，辞欲巧。”</p>
<p>“巧”，当作“考”，谓征实以立言也。</p>
<p>右第四十六章。此上五章皆言信以接众之道，而尽己之忠亦存其间，盖忠信本合以成用而为尽义之本，非是则假义制物，而义非其义矣。</p>
<p>子言之：“昔三代明王皆事天地之神明，无非卜筮之用，不敢以其私亵事上帝。”</p>
<p>此一节孔子之言。“卜”，谓卜日及牲以承祭。兼言“筮”者，小祀用筮。“私”，谓己之私意。非卜筮，则惟己之便而妄亿神明之享，不敬甚矣。</p>
<p>是故不犯日月，不违卜筮，卜筮不相袭也。大事有时日，小事无时日。有筮，外事用刚日，内事用柔日，不违龟筮。</p>
<p>“日”，刚日、柔日。“月”，如冬至郊之类。“不犯”，不过也；因气至之类而求之也。“不违”者，从则祭，不从则免。“不相袭”者，卜则不筮，不敢渎也。“大事”，郊、禘。“小事”，群小祀。“有时日”，以其时日卜也。“无时日”，即卜筮以为时日也。“外事”，天神地祇。“内事”，宗庙。“刚日”，甲丙戊庚壬；“柔日”，乙丁己辛癸。“不违龟筮”者，言虽有时日犹必卜筮，若上辛不吉，则用次辛也。</p>
<p>右第四十七章。此章承第二十五章“敬神事鬼”之义而言。君子主敬以敦行仁义，用为民表，其道既尽，而王者父天母地以为天下君，大观在上，神道设教，幽明之治，初无二理。故殷人尊神以为道，虽过则偏，而实为本天治人者之所不可废，故就祭祀卜筮以明之。其立言之旨虽若视以上诸章之义为缓，而明之礼乐，幽之鬼神，本为一致，乃尽性致命承天子民之至德，非末世妖妄术数之可与，诚不可以为迂而置之也。其下四章杂引孔子之言，皆以申明此章之意。</p>
<p>子曰：“牲牷礼乐齐盛，是以无害乎鬼神，无怨乎百姓。”齐，即夷反。盛，是征反。</p>
<p>“害”，违也。此章盖有阙文。谓备物尽敬，动不违时而神人咸宜也。陈氏合前章第二节以曲为之说，于义未通。</p>
<p>右第四十八章。</p>
<p>子曰：“后稷之事易富也，其辞恭，其欲俭，其禄及子孙。”</p>
<p>此一节孔子之言。“事”，祀事。“富”，备也。君耕藉养牲，夫人亲桑，诚尽于己而不求多于臣民，故易备也。“辞”，祝辞。“恭”，不侈备物也。“欲俭”者，无徼福之心也。“禄”，犹福也。“及子孙”者，所谓“子孙勿替引之”也。盖后稷立国之始其制如此，而周人世遵用之也。</p>
<p>《诗》曰：“后稷兆祀，庶无罪悔，以迄于今。”</p>
<p>“兆”，《诗》作“肇”，始也。“庶无”，慎言之之辞。“迄于今”，谓至今因之。此周道尊神而事之，不敢以私亵也。</p>
<p>右第四十九章。</p>
<p>子曰：“大人之器威敬。”</p>
<p>此一节孔子之言。“大人”，居大位者。“器”，所守以交于神明者，如元龟、泰蓍、祭器之类。“威”，与“畏”通。“威敬”，尊重之，不黩用也。</p>
<p>天子无筮。</p>
<p>龟惟神谋而筮参人谋，故《春秋传》曰：“筮短龟长。”天子有事则卜而不筮。</p>
<p>诸侯有守筮。</p>
<p>在国曰“守”。诸侯大事卜，小事筮，兼用其短者，于器为轻矣。</p>
<p>天子道以筮。</p>
<p>“道”，在途也。“以”，用也。天子守龟不出，在道惟用筮。</p>
<p>诸侯非其国不以筮。</p>
<p>守筮藏之大庙，视天子之守龟，不以出疆，在道不筮。</p>
<p>卜宅寝室，天子不卜处大庙。大，他盖反。</p>
<p>“宅”，居也。“寝室”，内寝。改作移居则卜之。“处大庙”者，宾祭大事处之，不卜而行也。凡此皆威敬而不黩也。</p>
<p>右第五十章。</p>
<p>子曰：“君子敬则用祭器，是以不废日月，不违龟筮，以敬事其君长。”“是以”二字衍文。长，丁丈反。</p>
<p>此一节孔子之言。“敬”，所敬也；谓飨大宾及冠礼。“祭器”，尊彝俎豆之属。“不废日月”，始见君必择日也。“不违龟筮”，卜筮吉而后仕也。“长”，谓家臣于大夫。日月、龟筮，祭则用之，出事君长，等之于事鬼神，所以为敬，二者皆通敬神之道以敬人也。</p>
<p>是以上不渎于民，下不亵于上。</p>
<p>尊所事而敬之如神，则示民以不可渎而民莫敢不敬矣。</p>
<p>右第五十一章。</p>
<p>《礼记章句》卷三十二终</p>
<h6 id="阅读日期-2025年09月24日-2025年09月27日-共-4-天">阅读日期：
2025年09月24日-2025年09月27日 共： 4 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
