<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书341-2027年7月13日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书341-2027年7月13日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="楚辞通释卷四">楚辞通释卷四</h4>
<p>九章 九篇</p>
<p>王逸曰：“《九章》者，屈原之所作也。屈原放于江南之壄，思君念国，忧心罔极，故复作《九章》。章者，著也，明也，言己所陈忠信之道甚著明也。卒不见纳，委命自沉。楚人惜而哀之，世论其词以相传焉。”洪兴祖曰：“《史记》云：上官大夫短屈原于顷襄王，王怒而迁之，乃作《怀沙》之赋。则《九章》之作，在顷襄时。”其说是也。</p>
<p>按《离骚》之作，当怀王之时。怀王虽疏远原，而未加窜流之刑。其后复悔而听之，欲追杀张仪而不果。原以王不见听，退居汉北，犹有望焉。故其辞曲折低回，虽有彭咸之志，固未有决也。言讽而隐，志疑而不激。迨顷襄狂惑，窜原于江南，绝其抒忠之路，且弃故都而迁寿春。身之终锢，国之必亡，无余望矣，决意自沉，而言之无容再隐。故《九章》之词直而激，明而无讳。章者，无言不著，以告天下后世而白己之心也。至于《悲回风》之卒章，驰神写殁后之悲思，生趣尽而以熏蒿凄怆之情与日星河岳互相融结，惟贞人志士神遇于霏微惝恍之中，非王逸诸人所能尽知者矣。</p>
<p>惜诵</p>
<p>惜诵以致兮，发愤以抒情。所作忠而言之兮，指苍天以为正。令五帝以中兮，戒六神与向服。俾山川以备御兮，命咎繇使听直。“”，一作“析”。</p>
<p>惜，爱也。诵，诵读古训以致谏也。，与改愍同，忧恤也。抒，舀也，出心所欲言，如舀粟于臼中也。正，证也，证己之得失也。五帝，太暤、炎帝、黄帝、少暤、颛顼、古帝之明神配五行者。六神，上下四方之神。，与析同，辨也；中，刑书之要也；中，辨事理，定为爰书也。向，对也。服，事也，对质其事理也。山川之神备御在列，公听断也。咎繇，与皋陶同。言己爱君而述古训以致谏，所言之事理，质诸鬼神而无疑也。</p>
<p>竭忠诚以事君兮，反离群而赘疣。忘儇媚以背众兮，待明君其知之。言与行其可迹兮，情与貌其不变。故相臣莫若君兮，所以证之不远。吾谊先君而后身兮，羌众人之所仇。专惟君而无他兮，又众兆之所雠。一心而不豫兮，羌不可保也。疾亲君而无他兮，有招祸之道也。一本“仇”“雠”下有“也”字。</p>
<p>离群，为众所不容也。赘，余肉。疣，音侯，痣也。儇，小慧轻薄也；忘儇媚者，戆直而不能同于众人之巧媚也。不变，有诸中者必见诸外，无变易也。以，用也。即迹征心，考言询行，察貌知情，贤奸易辨，其则不远也。专，一也。惟，思也。疾，亟也。上既言己之正谏，可以质诸鬼神，则虽与群小不协，而君应自知之。君若不一其心，听谗而犹豫，则众方视我如仇雠，我且有招祸之道矣。此追述未放以前之情事，故自白其忠直之易知，以冀君之违众以鉴己，故明知为招祸之道而不恤也。</p>
<p>思君其莫我忠兮，忽忘身之贱贫。事君而不贰兮，迷不知宠之门。忠何罪以遇罚兮，亦非余心之所志。行不群以巅越兮，又众兆之所咍。纷逢尤以离谤兮，謇不可释。情沉抑而不达兮，又蔽而莫之白。心郁邑余佗傺兮，又莫察余之中情。固烦言不可结诒兮，愿陈志而无路。退静默而莫余知兮，进号呼又莫吾闻。申佗傺之烦惑兮，中闷瞀之忳忳。一本“志”“咍”“释”“白”下各有“也”字。一本“结诒”作“结而诒”。</p>
<p>思，念也。咍，笑也。忳，徒昆切，屯结于心也。巅，与颠同，仆也。承上言忠与人异，为招祸之道。然抑念之：遇罚而贫贱，非己所恤，但徒勤无益，只见笑于小人，则有不能甘者。故于谏不听而又谏之时，迟回自念，欲言姑止。乃忠愤内积，不可强抑，则虽逢尤离谤，而謇直不可释。若沉默不言，则己心既不见谅于君而莫白；欲自陈己志，乃言之必长，不可挈其要以简陈之，言烦而君且厌听，终无能以自达。故两端交战于心，退而静默，进而号呼，皆有所不可，唯烦惑郁邑而已。此述谏而不听又思再谏时之情。</p>
<p>昔余梦登天兮，魂中道而无杭。吾使厉神占之兮，曰：“有志极而无旁。终危独以离异兮，曰君可思而不可恃。故众口其铄金兮，初若是而逢殆。惩于羹者而吹齑兮，何不变此志也？欲释阶而登天兮，犹有曩之态也。众骇遽以离心兮，又何以为此伴也？同极而异路兮，又何以为此援也？晋申生之孝子兮，父信谗而不好。行婞直而不豫兮，鲧功用而不就。”“惩于羹者”，一作“惩热羹”。</p>
<p>此托占梦之言，见屡谏于同昏之廷，必无助己者，且有申生、伯鲧之祸。己非不知，而不能自已也。厉神，大神之巫。志极，谓志所至也。旁，辅也。危独，身孤而危也。离异，与儇媚者异也。可思者，君臣情之不容已；不可恃者，君不明也。惩羹吹齑，言己以谏而逢尤，当缄默以自全。释阶登天，无左右近习之援而欲君之信己也。曩，谓初谏怀王时。若如曩强谏，顷襄必怒，不异昔也。骇遽，闻言骇异，不从容绎悦，遽加恶怒也。极，至也；同极，同有所欲至而其路相背驰。小人亦托于谋国，而邪正异趣也。此，我也。伴，助也。自“有志极”以下至此，皆占梦之言。</p>
<p>吾闻作忠以造怨兮，忽谓之过言。九折臂而成医兮，吾至今而知其信然。</p>
<p>忽，轻也。承上占梦而言。彼所云作忠造怨，吾忽其言为不足听，乃复谏不止。谗言益张，君怒益甚，至于迁窜，乃知彼言之果信然。前之不然，非不知也，爱君无已，不忍其遽若此也。不幸而九折臂，虽成医，何补哉？</p>
<p>矰弋机而在上兮，罻罗张而在下。设张辟以娱君兮，愿侧身而无所。</p>
<p>矰，以丝系矢。罻，捕鸟网。辟，音璧，法也。娱，诱也。侧身，乘间而进，拯君之危也。小人设机张网，陷君于危亡，或张强秦之威以胁之，或进偷安之计而饵之。己欲侧身以入，匡救其危而无从矣。</p>
<p>欲儃佪以干傺兮，恐重患而离尤。欲高飞而远集兮，君罔谓汝何之？欲横奔而失路兮，坚志而不忍。背膺牉以交痛兮，心郁结而纡轸。“坚志”上一本有“盖”字。</p>
<p>儃佪，不行貌。干，求也。傺，往也。背在身后，膺在身前。交痛，进退两难也。纡，曲也。轸，念也。言奸佞充斥，无能匡救。欲依楚国以居，则为小人之所侧目。欲出奔他国，非无所往也，特忠臣有死无贰，故不忍往。进退两难，苑结曲念，无可解也。</p>
<p>捣木兰以矫蕙兮，糳申椒以为粮。播江离与滋菊兮，愿春日以为糗芳。</p>
<p>矫，揉也。糳，舂也。播，扬散之也。糗，干饭。不及新熟而食，积畜之也。不能安于国中，又不忍奔他国，撞机息牙，以自闵默，芳无人采，摧折之余，怀以自居而已。此谏而不听、无从再谏之时，其抑菀有如此者。</p>
<p>恐情质之不信兮，故重著以自明。挢兹媚以私处兮，愿曾思而远身。</p>
<p>信，与伸同。于时已见窜迁，小人且加之以罪，情不可以不白，故重述昔者所谏之正，不忍不谏之情，与欲再谏而无从，戢芳忍愁，终不忍去故国之心，如上文所云以自著。盖至屈抑其忠爱媚主之忱，伏处远身，遑有他念，奈之何谗人之犹不相释也！</p>
<p>惜诵
此章追述进谏之本末。言己之所言无愧于幽明，冀君之见谅而终不见用者，非徒君之不察，实小人设阱误国，恶其异己而蔽毁之。故欲反覆效忠，再四思维，知其不可，而情难自抑，是以终罹于害。宗臣无去国之义。吞声放废，浮沉于羁旅，要未尝一日忘君也。《离骚》《远游》与此章皆有归隐之说。此章虽作于顷襄之世，迁窜江南之后，与彼异时，而所述者乃未迁已前，屏居汉北之情事，故与彼同，而无决于自沉之意。于时上官大夫恐其复用，必构其怨望之语，诬以外叛之罪，故自表著其始终所由，与《涉江》《怀沙》《悲回风》诸篇词旨有异，而《抽思》篇中所云“集汉北”“望北山”者，皆述往事也。</p>
<p>涉江</p>
<p>余幼好此奇服兮，年既老而不衰。</p>
<p>奇，珍异也；奇服，喻其志行之美，即所谓修能也。言“既老”，则作于顷襄之世益明矣。</p>
<p>带长铗之陆离兮，冠切云之崔嵬。被明月兮佩宝璐。</p>
<p>长铗，剑也。陆离，剑光。切，犹齐也。冠高若与云齐也。明月，宝珠。被，缀也。璐，美玉。以上喻其志行之高远光洁。</p>
<p>世溷浊而莫余知兮，吾方高驰而不顾。驾青虬兮骖白螭，吾与重华游兮瑶之圃。登昆仑兮食玉英。与天地兮同寿，与日月兮同光。</p>
<p>世虽莫知，而所怀者远大。欲以济世匡君，上参虞舜，混一区宇，厝国祚于长久。</p>
<p>哀南夷之莫吾知兮，旦余济乎江湘。</p>
<p>南夷，武陵西南蛮夷，今辰沅苗种也。既被迁江南，将绝江水，溯湘而西，与苗夷杂处。谁复有知我者乎？</p>
<p>乘鄂渚而反顾兮，欸秋冬之绪风。步余马兮山皋，邸余车兮方林。</p>
<p>鄂渚，今江夏。欸，音哀，叹声。绪风，相续之风。步，解驾使散行也。邸，阁而悬之不用也。方林，方丘树林。原既不用，退居汉北。至是迁窜江南，故乘车而东南行，至于江夏。山川相缪，车不可行，将舍车登舟而南。今北往襄、德者，自汉口陆行，舟车各从所便也。既至鄂渚，登黄鹄之矶而西北望，时方秋冬，风自西北来，临风回眺故国，杳在天西矣。</p>
<p>乘舲船余上沅兮，齐吴榜以击汰。船容与而不进兮，淹回水而凝滞。朝发枉渚兮，夕宿辰阳。苟余心其端直兮，虽僻远之何伤。“之”，一作“其”。</p>
<p>舲，小舟。榜，棹也。言吴榜者未详。击汰，楫入水击波上溅也。容与，不进；沅水滩高，舟不易上也。回水，矶上逆流。凝滞，不行也。枉渚，在武陵西。辰水出辰溪，至普市入沅。水北曰阳。原自江夏往辰阳，绝江而南，至洞庭，乃西溯沅水而上。洞庭九派，湘水为其正支，涉洞庭则涉湘矣。故前云济湘，此云上沅，不相悖。</p>
<p>入溆浦余儃佪兮，迷不知吾所如。深林杳以冥冥兮，猿狖之所居。山峻高以蔽日兮，下幽晦以多雨。霰雪纷其无垠兮，云霏霏而承字。“猿狄”上一本有“乃”字。</p>
<p>沅西之地，与黔、粤相接，山高林深，四时多雨，云岚垂地，檐宇若出其上。江北之人，习居旷敞之野，初至于此，风景幽惨，不能无感。被谗失志之迁客，其何堪此乎？</p>
<p>哀吾生之无乐兮，幽独处乎山中。吾不能变心而从俗兮，固将愁苦而终穷。接舆髡首兮，桑扈臝行。忠不必用兮，贤不必以。伍子逢殃兮，比愈旷愈悲干菹醢。与前世而皆然兮，吾又何怨乎今之人？</p>
<p>桑扈，《庄子》所谓子桑户也。不以，亦不用也。与，数也；历数前世之贤而不用者。</p>
<p>余将董道而不豫兮，固将重昏而终身。</p>
<p>将，谓志若此也。董，正也。不豫，无所迟疑也。重昏，幽闭于南夷荒远之中也。人不足怨，而守正无疑，安于幽废，明己非以黜辱故而生怨。所怨者，君昏国危，如下乱曰所云。</p>
<p>乱曰：鸾鸟凤皇，日以远兮。</p>
<p>言君侧之无贤人。</p>
<p>燕雀鸟鹊，巢堂坛兮。</p>
<p>疾小人之乘权误国。</p>
<p>露申辛夷，死林薄兮。</p>
<p>露申，未详，或即申椒也。草木丛生曰薄。贤人为奸佞所蔽，嘉谋不用。</p>
<p>腥臊并御，芳不得薄兮。</p>
<p>御，进也。薄，与泊同。近也。</p>
<p>澹止</p>
<p>阴阳易位，时不当兮。怀信侘傺，忽乎吾将行兮。</p>
<p>君子道消，小人道长，国祚将倾，时过中矣。此所以怀忠信者被窜，而吾不能已于远迁，而国事日非也。</p>
<p>涉江
涉江自汉北而迁于湘沅，绝大江而南也。此述被迁在道之事。山川幽峭，滩碛险远，触目兴怀。首言己志行之贞洁，谋国之远大，而不见知；次引义命以自安；而终之以君之不明，奸邪误国。此虽欲强自宽抑而有所不能，所怨者非一己之困穷也。</p>
<p>哀郢</p>
<p>皇天之不纯命兮，何百姓之震愆？民离散而相失兮，方仲春而东迁。</p>
<p>纯，常也。言天命之无常，不佑楚也。震，动而不宁也。愆，失其生理也。东迁，顷襄畏秦，弃故都而迁于陈。百姓或迁或否，兄弟昏姻，离散相失。仲春，纪时，且言方东作时。旧说谓东迁为原迁逐者，谬。原迁沅湘，乃西迁，何云东迁？且原以秋冬迫逐南行，《涉江》明言之，非仲春。</p>
<p>去故乡而就远兮，遵江夏以流亡。出国门而轸怀兮，甲之朝吾以行。写 出 无
知 得 意 之
状发郢都而去闾兮，荒忽其焉极？楫齐扬以容与兮，哀见君而不再得。</p>
<p>一本“荒忽”，上有“怊”字</p>
<p>旧郢一曰丹阳，今枝江也。楚自熊通迁于江陵，亦谓之郢。至是东迁，泛江而下，径江夏、陵阳，由江入淮，以达于陈。江夏者，江汉合流也。汉水方夏，水涨于石首，东溢，合于江，故汉有夏名。其经流至汉阳乃与江合，而汉口亦名夏口。则汉谓之夏，相沿久矣。流亡者，迫于强邻，弃其故都，倾国而行，如逋逃然。甲之朝，启行之日。极，至也，言何所底止也。楫齐扬者，君臣民庶万艇皆发也。民不能尽迁，其留于郢者，永与楚王诀别，不得再见。一时宗庙人民瓦解之哀，于斯极矣。</p>
<p>望长楸而太息兮，涕淫淫其若霰。过夏首而西浮兮，顾龙门而不见。心婵媛而伤怀兮，眇不知其所蹠。顺风波以从流兮，焉洋洋而为客。凌阳侯之汜滥兮，忽翱翔之焉薄？心结而不解兮，思蹇产而不释。</p>
<p>楸，梓也；长楸，长林也。夏首，夏口。西浮，西望汉水浮天际也。龙门，郢城东门。蹠，所往也。洋洋，去而不返。阳侯，波神，谓波也。薄，与泊通。，系也。蹇产，诘屈也。此上言在途飘泊，追思故都者之情。</p>
<p>将运舟而下浮兮，上洞庭而下江。去终古之所居兮，今逍遥而来东。羌灵魂之欲归兮，何须臾而忘反。背夏浦而西思兮，哀故都之日远。</p>
<p>上则有洞庭，下则有江，滔滔东逝，去而不返也。终古，自先王以来也。逍遥，无知自得之貌。灵魂，犹言梦魂。归故都。夏浦，汉渚也。此上皆追忆郢都之辞。</p>
<p>登大坟以远望兮，聊以舒吾忧心。哀州土之平乐兮，悲江介之遗风。当陵阳之焉至兮，淼南渡之焉如？曾不知夏之为丘兮，孰两东门之可芜？</p>
<p>坟，堤岸也。登者，泊舟而登也。自江汉而下，岸平土沃，可以怡情，而云哀者，所谓信美非吾土也。江介，夹江南北也。遗风，吴之故俗，与楚殊者。陵阳，今宣城。南渡，舟东南行也。焉如，不知所栖泊也。国既东迁，江汉之间人民失次，旧时井疆夷为丘墟，故都城阙草莱荒芜，则州土平乐，又何足以舒忧乎？此叙始至下江而不安之情。</p>
<p>心不怡之长久兮，忧与愁其相接。惟郢路之辽远兮，江与夏之不可涉。忽若不信兮，至今九年而不复。</p>
<p>忧者，忧所迁之不宁；愁者，愁故都之不复。当始迁时，且谓秦难稍平，仍复归郢。至此作赋之时，九年不复，终不可复矣。赋作于九年之后，则前云仲春、甲之朝者，皆追忆始迁而言之。</p>
<p>惨郁郁而不通兮，蹇佗傺而含戚。外承欢之汋约兮，谌荏弱而难持。</p>
<p>承欢，上下相承以相娱也。汋，与绰同；汋约，纵敛自如貌。谌，信然也。前皆叙迁者之情，此以下原自道其忧国忧谗之意。顷襄迁原于江南，其迁都于陈，原不与同迁。寻绎此篇前后之旨，盖原虽不用，然犹可与闻国政。东迁之役，原所不欲。谗人必以沮国大计为原罪而谮之，故重见窜逐。其伤心悲叹者，于此为切。而深憾昏主佞臣，安于新邑，嬉游自得，曾不知国之弱丧不可复持，则虽放逐，忧难自已也。</p>
<p>忠湛湛而愿进兮，妒被离而鄣之。尧舜之抗行兮，瞭杳杳而薄天。众谗人之嫉妒兮，被以不慈之伪名。憎愠惀之修美兮，好夫人之慷慨。众踥蹀而日进兮，美超远而逾迈。</p>
<p>湛，徒感切；湛湛，厚貌。被，音披；被离，侈张貌。瞭，明也。杳杳，高远也。薄天，言德之高峻极于天也。谗人毁正，尧舜传贤，且可被以不慈之名，况其他乎？憎、好，君憎之好之也。愠惀，诚积而不能言也。夫，音扶；夫人，犹言此人，指谗己者。慷慨，巧言无忌也。踥蹀，相踵而进。超越，疏远也。此申上郁郁含戚之意。</p>
<p>乱曰：曼余目以流观兮，冀壹反之何时？鸟飞反故乡兮，狐死必首丘。</p>
<p>曼，延也。壹，决也，决计反都于郢也。乡，与向通。首，音狩。人情怀其故土国君，效死而勿去，此己所湛湛愿进之忠也。</p>
<p>信非吾罪而放逐兮，何日夜而忘之！</p>
<p>虽谏而见放，然愿君西归之心，不能旦夕忘也。</p>
<p>哀郢
哀故都之弃捐，宗社之丘墟，人民之离散，顷襄之不能效死以拒秦，而亡可待也。原之被谗，盖以不欲迁都，而见憎益甚。然且不自哀，而为楚之社稷人民哀。怨悱而不伤，忠臣之极致也。曰“东迁”，曰“楫齐扬”，曰“下浮”，曰“来东”，曰“江介”，曰“陵阳”，曰“夏为丘”，曰“两东门可芜”，曰“九年不复”，其非迁原于沅溆，而为楚之迁陈也明甚。王逸不恤纪事之实，谓迁为原之被放，于《哀郢》之义奚取焉！逸注之错杂鲁莽，大率如此。</p>
<p>抽思</p>
<p>心郁郁之忧思兮，独永叹乎增伤。思蹇产之不释兮，曼遭夜之方长。</p>
<p>怀忧不释，长夜追思，忆往昔纳忠见逐之情，如下文所云，所谓抽绎旧事而思也。</p>
<p>悲秋风之动容兮，何回极之浮浮？数惟荪之多怒兮，伤余心之忧忧。愿摇起而横奔兮，览民尤以自镇。结微情以陈词兮，矫以遗夫美人。</p>
<p>动容，秋风惨烈，变卉木之容也。回极，风之往来，回旋而至也。浮浮，不定也。数，所角反。荪之多怒，谓怀王轻于喜怒，无定情以谋国。摇起横奔，任情离合，贪忮而妄行也。民尤，通国皆知其过也。因秋风之回旋无定，兴怀王之轻喜易怒，摇惑人言，横奔失路，如听张仪而骂齐，割地献秦，请囚张仪之类，人皆知其为过。己愿王察众论以慎于举动，故不容已于正谏。</p>
<p>昔君与我成言兮，曰黄昏以为期。羌中道而回畔兮，反既有此他志。吾以其美好兮，览余以其修姱。与余言而不信兮，盖为余而造怒。</p>
<p>回畔，反背也。，与骄同。造，在到反，作也。怀王初与己同心谋国，既为奸佞所惑，背己而从异说，反自谓得策，而骄我之不如。余虽与言而不信，顾且怒我之不顺从。此述始谏怀王而不听之情事。</p>
<p>愿承间而自察兮，心震悼而不敢。悲夷犹而冀进兮，心怛伤之憺憺。兹历情以陈辞兮，荪详聋而不闻。固切人之不媚兮，众果以我为患。</p>
<p>自察，自表著也。震悼，君方怒己，惧益见疏也。憺憺，犹言荡荡，动而不宁貌。详，与佯同。切人，切直之言不利于小人也。此述初谏不听，从容再谏，君既不听，因触怒，而谗言所自兴也。</p>
<p>初吾所陈之耿著兮，岂至今其庸亡？何毒药之謇謇兮？愿荪美之可完。“何毒药”，一本作“何独药斯”。</p>
<p>毒药，攻毒之药，喻直谏也。言己所陈之利害著明，事后验之，一皆合符，岂非扶危定倾有用之言乎？言虽苦口，亦愿君之祈天永命，保完社稷而已。</p>
<p>望三五以为像兮，指彭咸以为仪。夫何极而不至兮，故远闻而难亏。善不由外来兮，名不可以虚作。孰无施而有报兮，孰不实而有获？</p>
<p>三五，旧说以为三王五伯。仪，法也。言己所陈者，稽王伯之成轨，尽彭咸之忠节。使其得用，则何所极而不至？声闻达于四邻，国家保其巩固，皆如施之必报，实之可获，耿然昭著而不诬。而君所我以美好者，皆希非望之福，袭无实之名，无利而徒害。余言虽毒，抑岂过哉！</p>
<p>少歌曰：与美人抽怨兮，并日夜而无正。</p>
<p>少歌、倡，皆楚人歌曲之节。追思君与我致怨之故，日夜以思之而不得其理。</p>
<p>吾以其美好兮，敖朕辞而不听。</p>
<p>敖，与傲通。己之所言，皆由中出，实而可获者。顾以邪佞之言为美好相骄傲，此所以思之而不得其故也。</p>
<p>倡曰：有鸟自南兮，来集汉北。</p>
<p>此追述怀王不用时事。时楚尚都郢，在汉南。原不用而去国，退居汉北。</p>
<p>好姱佳丽兮，牉独处此异域。既茕独而不群兮，又无良媒在其侧。道逴远而日忘兮，愿自申而不得。望北山而流涕兮，临流水而太息。“逴”，一作“卓”。</p>
<p>牉，别也。异域，言不在国中。逴，亦远也。日忘，言君不复念己也。北山，襄、邓西北楚塞之山。</p>
<p>望孟夏之短夜兮，何晦明之若岁？惟郢路之辽远兮？魂一夕而九逝。曾不知路之曲直兮，南指月与列星。愿径逝而未得兮，魂识路之营营。</p>
<p>心神惝惚，依于宗国，其情景有如此者。</p>
<p>何灵魂之信直兮，人之心不与吾心同。理弱而媒不通兮，尚不知余之从容。</p>
<p>从容，委曲相就也。己身在外，而心飞鹜于君侧；小人日在左右而情不相系。忠佞之不同若此。乃心离者貌合，心依者身违。君且昵彼而疏我，亦无如之何也。</p>
<p>乱曰：长濑湍流，溯江潭兮。</p>
<p>此作赋时事，其迁窜江南所历之境也。潭水出辰州，入沅。</p>
<p>狂顾南行，聊以娱心兮。轸石崴嵬，蹇吾愿兮。</p>
<p>轸，视也。蹇，语助辞。临流眄石，佯狂四顾以自娱。欲以忘忧，而忧固有不能忘者，如下文所云。</p>
<p>超回志度，行隐进兮。</p>
<p>超，远也。回，回思也。隐，伤也。远忆昔日所秉之志度，欲行而伤于进。是以心终不可得而娱也。</p>
<p>低佪夷犹，宿北姑兮。烦冤瞀容，实沛徂兮。</p>
<p>北姑，地名，未详其处。烦冤，心郁而躁也。追思前事，故迟回旅宿，心烦容瞀。念今此所行，颠沛无聊也。</p>
<p>愁叹苦神，灵遥思兮。</p>
<p>灵，魂也。即上“一夕九逝”之意。</p>
<p>路远处幽，又无行媒兮。</p>
<p>虽神驰君侧，终无能自达。</p>
<p>道思作颂，聊以自救兮。忧心不遂，斯言谁告兮。</p>
<p>道，言也。救，申理也。无能达情志于君，聊自表白始志，及两代见摈、愠于群小之情，以申理烦冤。乃忧国之心不得遂，亦谁能知我而为可告者乎？</p>
<p>抽思
抽，绎也。思情也，原于顷襄之世，迁于江南，道路忧悲，不能自释，追思不得于君、见妒于谗之始，自怀王背己而从邪佞。乃自退居汉北以来，虽遭恶怒，未尝一日忘君。而谗忌益张，嗣君益惑。至于见迁南行，反己无疚，而世无可语，故作此篇以自述其情，冀以抒其愤懑焉。曰“汉北”，曰“南行”，殊时殊地，旧注都所未通，读者当分别观之。</p>
<p>怀沙</p>
<p>滔滔孟夏兮，草木莽莽。伤怀永哀兮，汩徂南土。眴兮杳杳，孔静幽默。郁结纡轸兮，离慜而长鞠。“慜”，一作“愍”。</p>
<p>滔滔，犹言悠悠。孟夏，日长也。莽莽，丛生貌。眴，与瞬同。杳静，幽默，结愁于心，神志衰沮也。舒轸，愁之长也。鞠，穷也。目不欲视，口不欲言，有死之心，无生之气，自沉之志，于斯决矣。</p>
<p>抚情效志兮，冤屈而自抑。刓方以为圆兮，常度未替。易初本迪兮，君子所鄙。章画志墨兮，前图未改。</p>
<p>易，变也。初本迪者，始所立志，本所率由也。画者，匠者墨所画也。志，记也。所画之墨，守之以为直，章明易见，记之以无失尺度也。言欲屈抑徇物，毁方为圆，变易初志，而抚念情志，若改易绳墨，则为君子所鄙，心不能安也。</p>
<p>内厚质正兮，大人所盛。巧倕不斫兮，孰察其揆正？玄文处幽兮，矇瞍谓之不章。离娄微睇兮，瞽以为无明。变白以为黑兮，倒上以为下。凤皇在笯兮，鸡鹜翔舞。同糅玉石兮，一概而相量。夫惟党人之鄙妒兮，羌不知余之所臧。</p>
<p>忠以厚君，直以正事，无巧言之慷慨，孰诚朴之昭质，唯大人为能显其功，犹倕必试之以斫而后知其巧。今党人识既鄙固，又怀嫉忌，国事不审，安危不察，既莫我用，反诬我以所谋不臧而屈抑之。忠直之不达。固已。</p>
<p>任重载盛兮，陷滞而不济。怀瑾握瑜兮，穷不知所示。邑犬之群吠兮，吠所怪也。非俊疑杰兮，固庸态也。“犬之”，一本无“之”字。</p>
<p>党人以匪材而居大任。以致陷覆，然且愎谏自用，使有嘉谋嘉猷者无可告语而反遭疑谤，固庸人之恒态，不足深怪。所恃者，明主能察之而已。</p>
<p>文质疏内兮，众不知余之异采。材朴委积兮，莫知余之所有。重仁袭义兮，谨厚以为丰。重华不可兮，孰知余之从容？</p>
<p>疏内，内通而外不炫也。朴，木质也。委积，所藏者厚也。袭，亦重也。谨，慎于事也。厚，深于谋也。丰，大功所自立也。，与晤同，遇也。党人之谋国，忽而狂怒，忽而畏愞。秉仁义而虑深远者，从容自定，贤不肖之辨亦易别矣。乃君非大舜，安从辨之？则群吠之犬，唯所噬害矣。</p>
<p>古固有不并兮，岂知其何故也？汤禹久远兮，邈而不可慕也。惩连改忿兮，抑心而自强。离慜而不迁兮，愿志之有像。一本无二“也”字。</p>
<p>君昏臣妒，自不可与古人并美。而云不知其故者，望之之切而归咎无从也。连，连衡事秦，张仪之邪说也。忿，若怀王骂齐而绝之，割地献秦，求杀张仪，皆一朝之忿，不思而逞。若能抑其小忿，自强以不屈于秦，则何汤禹之不可学乎？怀王不听己言，地割身囚，覆败已有成像。使顷襄能以为鉴，遘悯而思迁，则事犹可为，乃己所深愿而冀其然者。今顾不然，其亡可立而待矣。</p>
<p>进路北次兮，日昧昧其将暮。舒忧娱哀兮，限之以大故。</p>
<p>北，背也，次，所止宿也。大故，死亡也。日既夕矣，犹舍其次舍，冥行不止。国有大忧，舒缓而不恤，先君之哀，娱乐而不愤，死亡之不可逃，天限之矣。原所以不忍见而愿沉湘也。</p>
<p>乱曰：浩浩沅湘，分流汩兮。修路幽蔽，道远忽兮。</p>
<p>汩，音鹘，波流貌。忽，荒忽，不能达也。窜于沅湘，去君日远，谗间蔽之，欲自白而无从。</p>
<p>怀质抱情，独无匹兮。伯乐既没，骥焉程兮？</p>
<p>匹，合也。程，衡量也。抱忠诚以孤立于党人之世，君又无特达之知，终不可以有为而救时艰矣。</p>
<p>万民之生，各有所错兮。安心广志，余何畏惧兮？曾伤爰哀，永叹喟兮。世溷浊莫吾知，人心不可谓兮。</p>
<p>错，仓故切，置也。生死唯天所置，则死不足惧。而伤怀哀叹，不容已者，举国安危乐亡，不可与言也。</p>
<p>知死不可让，愿勿爱兮。明告君子，吾将以为类兮。</p>
<p>安心不惧，归于一死。而犹明告君子，表著己志者，盖欲使有心者超然于祸福之外，抗忠直以匡危乱，勿惩己之放逐，而欲勿与为类也。</p>
<p>怀沙
《怀沙》者，自述其沉湘而陈尸于沙碛之怀，所谓不畏死而勿让也。原不忍与世同污而立视宗国之亡，决意于死，故明其志以告君子。司马迁云：“乃作《怀沙》之赋，遂自投汩罗。”盖绝命永诀之言也。故其词迫而不舒，其思幽而不著，繁音促节，特异于他篇云。</p>
<p>思美人</p>
<p>思美人兮，揽涕而伫眙。媒绝路阻兮，言不可结而诒。蹇蹇之烦冤兮，陷滞而不发。申旦以舒中情兮，志沉菀而莫达。</p>
<p>揽涕，挥涕也。结，聚也，聚所欲言而陈之也。发，亦达也。申旦，重复而明也。此总叙其怀忠而不得达之情。</p>
<p>愿寄言于浮云兮，遇丰隆而不将。因归鸟而致辞兮，羌宿高而难当。高辛之灵盛兮，遭玄鸟而致诒。欲变节以从容兮，愧易初而屈志。独历年而离兮，羌冯心犹未化。宁隐闵而寿考兮，何变易之可为？“宿”，一作“迅”。</p>
<p>将，致也。宿高，鸟宿高枝。难当，不相就也。人无可托，欲因飞云归鸟以寄思君之衷而不可得，甚言其穷也。玄鸟诒高辛以传帝命，神者通之。而当今之人曾莫能感，媒绝路阻，终不能达矣。将欲介绍小人，冀致于君，而贞邪异致，道不可屈。故自怀迄襄，历年遘，而此心冯依正直，虽有委曲全生之道，非所忍为也。</p>
<p>知前辙之不遂兮，未改此度。车既覆而马颠兮，蹇独怀此异路。</p>
<p>前辙，谓怀王听谗佞而国破身死于秦也。车覆马颠，所行不遂亦明矣。改辙异路，人不知悔，己所不昧也。</p>
<p>忽转以意相承</p>
<p>勒骐骥而更驾兮，造父为我操之。迁逡次而勿驱兮，聊假日以须时。指嶓冢之西隈兮，与黄以为期。</p>
<p>操，持辔也。迁，改也。逡次，逡巡，顺路而缓行也。嶓冢，在秦西，秦始封之地。黄，日斜色赤黄。时怀王听张仪之邪说，为秦所诱执，如纵辔驰驱，以致倾覆。原愿顷襄惩前败而改辙，己将授以固本保邦、待时而动之策。如操辔徐行，审端正术，则可以自强而待强秦之敝。秦者，楚不共戴天之仇而不两立之国也。深谋定虑，以西捣其穴，至于嶓冢，虽未可卒图，而黄昏不为迟暮。此与岳鹏举痛饮黄龙之志同。而君懦臣奸，忠臣被祸，其不能雪耻以图存一也。</p>
<p>开春发岁兮，白日出之悠悠。吾将荡志而愉乐兮，遵江夏以娱忧。揽挽回轻安，有力故轻，轻故安。大薄之芳茝兮，搴长洲之宿莽。惜吾不及古人兮，吾谁与玩此芳草？</p>
<p>初春韶日，喻顷襄初立，且有更新之望。原虽不见任，而犹未罹重谴，故将集思广谋，揽芳搴美，以有为于国。乃顷襄不可与言，无夏少康、燕昭王之志。则怀芳自玩，谁与听之？</p>
<p>解萹薄与杂菜兮，备以为交佩。佩缤纷以缭转兮，遂萎绝而离异。</p>
<p>萹，音褊，蓄也。杂菜，蒠菲之类，恶菜也。缤纷，杂而盛也。缭转，萦回于左右也。恶草充佩，则芳草萎而不用；众佞盈廷，则哲人怀芳不试，而与上离。此所以不及古人而无与玩芳也。</p>
<p>吾且儃佪以娱忧兮，观南人之变态。窃快在中心兮，扬厥凭而不竢。芳与泽其杂糅兮，羌芳华自中出。纷郁郁其远承兮，满内而外扬。情与质信可保兮，羌居蔽而闻章。“承，”一作“烝”。</p>
<p>泽，污也。身既见逐，处于事外，观党人之所为，见其幸君子去国，快遂其欲，凭怒奰发，若将不及。唯然，而善恶炳著，公论不泯，贞邪相形，己之忠贞内满、讦谟外扬者，四邻闻之，万民传之，固不可掩也。</p>
<p>令薜荔以为理兮，惮举趾而缘木。因芙蓉以为媒兮，惮蹇裳而濡足。登高吾不说兮，入下吾不能。固朕形之不服兮，然容与而狐疑。</p>
<p>蹇，当作褰。说，与悦同。君不我知，臣不我容，志虽白于天下，而知我者木杪之薜荔，水际之芙蓉尔，俱不可因之以自白。假四邻之称说，则疑于外比；听国人之显理，则嫌于沽誉。固我之形势所不可为，且益以增暗君之疑而只辱矣。</p>
<p>百 转 千 回 顺 带 出 一 意</p>
<p>广遂前画兮，未改此度也。命则处幽，吾将罢兮，愿及白日之未暮也。独茕茕而南行兮，思彭咸之故也。</p>
<p>前画，谓当怀王时，所以谋国者。广遂，谓于顷襄时仍用前谋，而更因变以尽所谋也。罢，止也。白日未暮，国尚未亡也。故，故迹也；谓愤世沉江，彭咸之故事。己忠不白，国事益非，命己处于幽暗莫伸，则唯及败亡未至之日，一死而已。所以茕茕南行，将沉于湘也。</p>
<p>思美人
此以篇首之语名篇，而述其所为国谋之深远，前后一志，要以固本自强，报秦仇而免于败亡。忠谋章著，而顷襄不察。誓以必死，非婞婞抱愤，乃以己之用舍系国之存亡，不忍见宗邦之沦没，故必死而无疑焉。其曰指嶓冢之西隈，微词也，抑要言也。刘向、王逸之流，惟不知此，故但以不用见逐为怨。使其然，则原亦患失之小丈夫而已，恶足与日月争光哉？</p>
<p>惜往日</p>
<p>惜往日之曾信兮，受命诏以昭诗。奉先功以照下兮，明法度之嫌疑。国富强而法立兮，属贞臣而日娭。秘密事之载心兮，虽过失犹弗治。心纯厖而不泄兮，遭谗人而嫉之。</p>
<p>惜，忆也。曾信，尝为君所信也。昭诗，一作昭时，旧说谓教王以诗，以耀明其志；按原未尝为王传，自当作“时”。时，是也，即下所云明法度也。先功，先王之功令也。娭，乐也。过失弗治，王许以虽有过失不责治之。厖，厚也。泄，与洩同。《史记》称怀王甚任屈原，使造为宪令，属草稿未定，上官大夫见而欲夺之，原不与，因谗之曰：“原为令，众莫不知。一令出，自伐其功，曰非我莫能为。”此盖追赋其事。</p>
<p>君含怒而待臣兮，不清澄其然否。蔽晦君之聪明兮，虚惑误又以欺。弗参验以考实兮，远迁臣而弗思。信谗谀之溷浊兮，晠气志而过之。何贞臣之无罪兮，被离谤以见尤。惭光景之诚信兮，身幽隐而备之。“晠”，古“盛”字。“景”，古“影”字。</p>
<p>盛气志，怒也。过，谪也。离谤，谤以离其上下之交也。光景，光辉影迹之外著者也。古之人诚信所孚，光辉外著，上必见信于君，下非小人之所能蔽。今备诚信于幽隐，而光影不昭，俯自悼念，惭回天转日之无功。君子自尽之极致也。</p>
<p>临沅湘之玄渊兮，遂自忍而沉流。卒没身而绝名兮，惜壅君之不昭。君无度而弗察兮，使芳草为薮幽。焉舒情而抽信兮，恬死亡而不聊。独鄣壅而蔽隐兮，使贞臣为无由。“为无由”，“为”，一作“而”。</p>
<p>焉者，无所望之辞。恬，安也。不聊，心无可慰也。无可奈何，决于一死，死而君可以悟，死可恬也。然而心终莫能自慰者，忠贞不见谅，君终于暗，国终于危，身没而名绝也。</p>
<p>闻百里之为虏兮，伊尹烹于庖厨。吕望屠于朝歌兮，宁戚歌而饭牛。不逢汤武与桓缪兮，世孰云而知之？吴信谗而弗味兮，子胥死而后忧。介子忠而立枯兮，文君寤而追求。封介山为之禁兮，报大德之优游。思久故点染生色得不滞之亲身兮，因缟素而哭之。</p>
<p>弗味，不玩味子胥之忠谏也。文君，晋文公。枯，焚死也。寤，觉也。禁，禁火。优游，有余也。久故，谓从亡出外之旧故。亲身，爱己也。言追悔痛哭，知其爱己之德有余，亦无补也。太公、伊尹、宁戚、百里奚虽疏贱，而大功立，则诚信积中，而光景外著矣。若子胥、介子，身死而夫差、晋文始悔，亦奚益乎？此幽隐绝名，虽身死而固无聊者也。</p>
<p>或忠信而死节兮，或谩而不疑。弗省察而按实兮，听谗人之虚辞。芳与泽其杂糅兮，孰申旦而别之？何芳草之早殀兮，微霜降而下戒。谅聪不明而蔽壅兮，使谗谀而日得。自前世之嫉贤兮，谓蕙若其不可佩。妒佳冶之芬芳兮，嫫母姣而自好。虽有西施之美容兮，谗妒入以自代。愿陈情以白行兮，得罪过之不意。情冤见之日明兮，如列宿之错置。</p>
<p>谩，强不知以为知而欺人也。申旦，重察也。戒，棘也。微霜降，芳草殀，喻己方有为而遽摧折也。前世，谓怀王之世。谗人盘踞，炫嫫母之姣好，虽先王客死，国事日非，而相踵代兴，如近世所谓传衣钵者，坚护门户，终不使贞臣复进，是以顷襄之世，更被谴窜。小人之情，贞人之冤，追惟今昔，皎然易见矣。</p>
<p>乘骐骥而驰骋兮，无辔衔而自载。乘汜泭以下流兮，无舟楫而自备。背法度而心治兮，辟与此其无异。宁溘死而流亡兮，恐祸殃之有再。不毕辞而赴渊兮，惜壅君之不识。</p>
<p>汜，浮也。泭，与桴同，栰也。心治，思治也。辟，与譬同。马逸桴浮，国势危而妄作也。再者，怀王辱死于秦，顷襄将为之继也。小人之情，君子之冤，明白易见，不能觉察。背安全之法度，乃欲希觊功名，此怀王已覆之舟车，祸将再发。己不忍见，故决意沉湘。然追念受知怀王见任之始，中被谗谤，至于今日，非国之不可为，君之不可寤，而群奸壅闭，以至于斯，则虽死而有余惜。贞臣一以君国为心，所云伊、吕、戚、奚者，惜君之不王不伯，岂以身之不遇为愤怒，如刘向诸人之所叹哉？</p>
<p>惜往日
亦以篇首语名篇。追述初终，感怀王始之信任，而惜功之不遂。谗人张于两世，国势将倾，故决意沉渊，而余怨不已，诚忠臣之极致也。</p>
<p>橘颂</p>
<p>后皇嘉树，橘徕服兮。</p>
<p>徕，与来通。服，谓此南服也。天地所生珍木不偶，喻贤者内美性成，为天所授。</p>
<p>受命不迁，生南国兮。深固难徙，更壹志兮。</p>
<p>更，平声，连“徙”为义，从“徙”字断句，而有余义，下句足之。古人文字多有然者，唐宋人不知耳。难于徙而更易之，其志壹矣。橘不逾淮，喻忠臣生死依于宗国。</p>
<p>绿叶素荣，纷其可喜兮。曾枝剡棘，圜果抟兮。青黄杂糅，文章烂兮。“圜”，一作“圆”。</p>
<p>素荣，白华也，喻士志行修洁。曾，与层通，枝重叠也。剡，锐也。枝上有茦，与枣茦类，喻贞介与俗相拒。抟，若抟合而成，喻德行纯全。青黄杂糅者，当橘熟时，或青或黄，相杂陆离，喻德之有实，备诸众美。烂，文盛貌。</p>
<p>精色内白，类可任兮。“可任”，一作“任道”。</p>
<p>内，瓤也。内含精液而清白，类人有精白之心，可托以大任。</p>
<p>纷缊宜修，姱而不丑兮。</p>
<p>纷缊，剖之而香雾霏微也。类人之修能合宜，芳美发见而无恶。</p>
<p>嗟尔幼志，有以异兮。</p>
<p>木之美恶，各从其种。当初生而已为嘉树，喻贞邪各从性生。</p>
<p>独立不迁，岂不可喜兮。深固难徙，廓其无求兮。</p>
<p>橘既长成实，迁之则不实。岂不可喜者，言迁之肥壤，岂不可荣？而植根必固，徙之则瘁。喻君子必不徇俗而同污。廓者，自信己贞，廓然无所回惑也。</p>
<p>苏世独立，横而不流兮。</p>
<p>苏，草也，言生于荏草之中，而贞干独立，不随草靡。喻君子杂处于浊世，而不随横逆以俱流。</p>
<p>闭心自慎，终不过失兮。</p>
<p>皮瓤相裹，周固自护，喻己含忠内韫，不敢轻泄，如上官大夫所谮者。</p>
<p>秉德无私，参天地兮。</p>
<p>内瓤分瓣，均平得理，如君子之德，可以参天地而无私。</p>
<p>愿岁并谢，与长友兮。</p>
<p>橘树冬荣，霜雪不凋，志愿坚贞，与岁相为代谢，友四时而无渝。喻己忠贞不改其操。</p>
<p>淑离不淫，梗其有理兮。</p>
<p>淑，美也。离，丽也。枝叶茂盛，华香果美，而其为木也，坚挺独立，无繁艳婀娜之态。盖梗介自理，志士仁人之节也。</p>
<p>年岁虽少，可师长兮。行比伯夷，置以为像兮。</p>
<p>木之寿者，或数百年。橘非古木，故曰年少。而坚芳有实，可为乔木之师。喻己虽生乎百世之下，然可仰质古人，风示来者。置，植也。以上诸美，坚贞芳洁，可比德于伯夷。故植之园囿，以砺己志，因而颂之。</p>
<p>橘颂
橘者，南方之嘉木也。古产于楚、湘，今盛于闽、粤。按李衡言：“江陵有千头木奴。”则楚之宜橘，旧矣。原偶植之，因比物类志，为之颂以自旌焉。</p>
<p>悲回风</p>
<p>悲回风之摇蕙兮，心冤结而内伤。物有微而陨性兮，声有隐而先倡。</p>
<p>回风，大风旋折，所谓焚轮之风也。性，生也。风之初起，生于末，已而狂飘震荡，芳草为之摧折。谗人之在君侧，一倡百和，交荡君心，则国是颠倒，诛逐无忌，贞笃之士，更无可自全之理。故追原祸始，而知己之不可复生也。</p>
<p>夫何彭咸之造忠兮，暨志介而不忘。</p>
<p>暨，与也。己与彭咸同其志介，誓死而必无生之想者何也？下文极言其故。</p>
<p>万变其情岂可盖兮，孰虚伪之可长？</p>
<p>原虽放逐，而群小犹或为羁縻之言。楚已滨危，而目前且未有倾覆之祸，然情形已不可掩，则国之必亡，己之终不容于世亦明矣。</p>
<p>鸟兽鸣以号君兮，草苴比而不芳。鱼葺鳞以自别兮，蛟龙隐其文章。故荼荠不同亩兮，兰茝幽而独芳。</p>
<p>苴，败草。比，聚也。葺，亦比也。荼，苦蓼。荠，甘菜。独芳，人莫知也。鸟兽号群，翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）相聚也；草苴相比，众恶相长也；葺麟自别，必与君子异道也；此情变之不可盖者。已明见于人情国势，兰茝必不能登其芳香矣，此万变之情不可隐者。欲不誓死，亦奚待哉？</p>
<p>惟佳人之永都兮，更统世以自贶。眇远志之所及兮，怜浮云之相羊。介眇志之所惑兮，窃赋诗之所明。</p>
<p>佳人，犹言君子。都，美也。统世，周览群情，知其变也。自贶，折中物变，择洁身之道以自予也。君子不与众同污。天下之情伪，汇观而择善以自处，乃己所欲效法也。远志，远大之志，昔所谏君而欲大有为者也。相羊，与倘佯同，萧散不能聚也。介，独也。惑，疑也。眇志，孤志也。己所自贶者，远大之志。君既不用，如浮云之散灭，则孤眇之心，疑祸乱之必再者，唯赋诗见志而已，不能喻诸人也。</p>
<p>惟佳人之独怀兮，折若椒以自处。曾歔欷之嗟嗟兮，独隐伏而思虑。涕泣交而凄凄兮，思不眠以至曙。终长夜之曼曼兮，掩此哀而不去。寤从容以周流兮，聊逍遥以自恃。伤太息之愍怜兮，气于邑而不可止。纠思心以为兮，编愁苦以为膺。</p>
<p>若，杜若。椒，申椒。周流，游行也。，佩带。膺，胸也。君子独怀芳而不采，宵而不安于寝，旦而不怡于游，终不释于怀抱。原至此不复名言其所愁者何事，而但自道其哽塞迷闷之如此。近死之哀鸣，与他篇抑别矣。</p>
<p>折若木以蔽光兮，随飘风之所仍。存仿佛而不见兮，心踊跃其若汤。抚佩衽以案志兮，超惘惘而遂行。</p>
<p>仍，风声相袭也。案，抑也。蔽日之光，蔽目不欲视也；任风之发，塞耳不忍听也。目不欲视，耳不忍听，置斯世于若存若亡之表，而忧从中来，倏然而兴，荡魂震魄，不可忍戢。俯仰无聊，惟整衣倘恍，抑志而赴江南。盖虽未赴湘流，而生趣已尽，有若此者。</p>
<p>岁曶曶其若颓兮，时亦冉冉而将至。蘅槁而节离兮，芳以歇而不比。怜思心之不可惩兮，证此言之不可聊。宁逝死而流亡兮，不忍为此常愁。“不忍为此”，一作“不忍此心之”。</p>
<p>曶，与忽同。颓，坠也。节离，叶离枝也。比，合也；不比，叶落香散也。此言，所言也，聊，赖也。生趣尽，死志决，则形虽存而神已去之，平日志愿，皆为萎歇。愁无可改，言穷而意乱，虽欲弗死，不能忍矣。</p>
<p>忽 掉 开</p>
<p>孤子吟而抆泪兮，放子出而不还。孰能思而不隐兮，昭彭咸之所闻。“昭”，一作“照”。</p>
<p>吟，渠饮反，口急不能言也。抆，拭也。隐，痛也。昭彭咸之所闻，见所传闻于彭咸者，正与己类也。臣之于君，犹子之于父母。孤子悲哽，放子长离，彭咸之隐痛，其情亦然，以我例之，正与同也。</p>
<p>登石峦以远望兮，路眇眇之默默。入景响之无应兮，闻省想而不可得。</p>
<p>此以下述被迁以后，不可忍而誓死之情。眇眇，无形。默默，无声。景，古影字。闻，去声，声也。登高山而回瞻故国，省想其声容，不可得而见闻。君臣之恩已绝，宗国之安危不可知，是以郁戚愈不能堪，如下文所云。</p>
<p>空 窅 之 中 写 此 一 段 实 语。非 冥 心 内 炯 者，其 孰 能 之？</p>
<p>愁郁郁之无快兮，居戚戚而不可解。心羁而不形兮，气缭转而自缔。穆眇眇之无垠兮，莽芒芒之无仪。声有隐而相感兮，物有纯而不可为。藐蔓蔓之不可量兮，缥绵绵之不可纡。愁悄悄之常悲兮，翩冥冥之不可娱。凌大波而流风兮，托彭咸之所居。“形”，一作“开”。</p>
<p>羁不形，困心不释，神结于中而不能泄也。缭转自缔，气随心困，欲舒而若束之也。穆，幽远也。无垠，魂四荡而无所依也。芒芒，无所知貌。无仪，昏瞀不复自持也。声隐相感，不必有声，而若或惕之也。物，事也。纯而不可为，若欲专有所为，而竦然起，己乃知其不可为也。蔓蔓，思绪相引，无事而思，不知首尾也。缥，轻微之色。心神恍忽，若在若无，揽之无端也。翩冥冥者，神已去形。不可娱者，形虽留而不恋也。以上迫写幽忧不可解之情，尽古今思士愁人之自言，无有曲写如此者。情中之景，刻画幽微，如此常愁，其可忍乎？所以凌波随风，决于自沉也。</p>
<p>上高岩之峭岸兮，处雌蜺之标颠。</p>
<p>此下言沉湘以后，精神不泯，游翱天宇之内，脱浊世之汗卑，释离愁之菀结，以一死自靖于先君，逌然自得也。雌蜺，虹外晕也。标，杪也。颠，高顶也。</p>
<p>据青冥而摅虹兮，遂倏忽而扪天。吸湛露之浮源兮，潄凝霜之氛氛。依风穴以自息兮，忽倾寤以婵媛。</p>
<p>青冥，空宇也。摅虹，发气成虹也。风穴，风所自出也。倾寤，欹眠而寤也。婵媛，空游自得也。此想像魂游空际，与霜露风虹相为往来之貌。</p>
<p>冯昆仑以瞰雾兮，隐山以清江。惮涌湍之礚礚兮，听波声之汹汹。纷容容之无经兮，罔芒芒之无纪。轧洋洋之无从兮，驰委移之焉止？</p>
<p>瞰，俯视也。隐，读如隐几之隐，亦冯也。，与岷同，音民。清江，澄江水使清也。惮，惊也，礚礚，波声。容容，不一容也。芒芒，无定则也；谓翱翔于高山大川，无定往也。轧，凌轹也；言凌轧元气，洋洋八极之内，不由津径。委移，与逶迤同，曲折自如也。此想像魂游四方，俯瞰江山之貌。</p>
<p>漂翻翻其上下兮，翼遥遥其左右。氾潏潏其前后兮，伴张弛之信期。</p>
<p>漂，流动也。翼，飞骛也。氾，与泛通。潏，音决；潏潏，流转貌。上下，天地之间。左右，前后四方也。此总言上文登青冥、历江山之远速。张弛，屈伸也。游魂舒卷，信心而无定期。伴，与泮同，回散而无常之意。</p>
<p>观炎气之相仍兮，窥烟液之所积。悲霜雪之俱下兮，听潮水之相击。借光景以往来兮，施黄棘之枉策。</p>
<p>烟，云也。液，雨也。积者，云屯而雨沛也。此春夏之气也。悲，感也。潮水相击，雪霰杂迟之声，此秋冬之气也。言魂亘寒署、历四时，游于太虚之中，乘气往来，光景不息也。黄棘，未详。枉策，谓策马以回旋也。此上皆言沉湘既死之后，魂爽不昧，煮蒿缊于天地之间，骀荡自如，离污浊而释不解之忧。故不忍常愁，而决于一死，乃豫想其浩然之气，不随生死为聚散，而蝹旁薄于两间者如此。盖忠贞纯一之志气，与天地合德，鬼神效灵者，可以自信。屈子之贞魂，至今为烈，岂虚也哉！</p>
<p>求介子之所存兮，见伯夷之故迹。心调度而弗去兮，刻著志之所适。</p>
<p>度，徒雒切。调度，审处也。既已豫念死后之情景，因决自沉之计。调度已审，刻志著意，从子推、伯夷之所适，弗能去此而别有自靖之道也。</p>
<p>曰：吾怨往昔之所冀兮，悼来者之悐悐。浮江淮而入海兮，从子胥而又 生 一
意
收自适。望大河之洲渚兮，悲申徒之抗迹。骤谏君而不听兮，重任石之何益？心结而不解兮，思蹇产而不释。</p>
<p>悐悐，贪昧也。大河，黄河。申徒狄谏纣不听，负石自沉于河。任，负也。上既言生不堪愁，庶几一死以神游六合，散其菀滞。此复言子胥死而吴亡，申徒沉而殷灭。屡谏于君者，既不得用，身死之后，盈廷贪昧以趋于危。君不悯己之死而生悔悟，则虽死无益，心终不能自释。盖原爱君忧国之心，不以生死而忘，非但愤世疾邪，婞婞焉决意捐生而已。</p>
<p>悲回风
此章亦以篇首名篇，盖原自沉时永诀之辞也。无所复怨于谗人，无所兴嗟于国事。既悠然以安死，抑恋君而不忘。述己志之孤清，想不亡之灵爽。合幽明于一致，韬哀怨于独知。自非当屈子之时，抱屈子之心，有君父之隐悲，知求生之非据者，不足以知其死而不亡之深念。王逸诸人，纷纭罔测，固其宜已。</p>
<p>《楚辞通释》卷四终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
