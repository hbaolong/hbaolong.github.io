<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书336-./CHUAN336.html</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书336-./CHUAN336.html</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="船山鼓棹二集">船山鼓棹二集</h4>
<p>船山鼓棹二集</p>
<p>十六字令 元夕见月</p>
<p>雪面女，耐冷卸罗衣。盈盈出，争赛粉香肥。</p>
<p>捣练子 咏愁</p>
<p>刚有绪，又无端，细雨千丝月半弯。一寸眉棱千障压，不教人放片时闲。</p>
<p>又 咏霜</p>
<p>空无际，月无痕，悄悄盈盈上草根。蜻蛚逼窗灯影绿，愁人不道不销魂。</p>
<p>如梦令 春后寒雪不已</p>
<p>粟起镜中珠饱，光射窗中花扰。消遣一衰翁，鳊项缩来欲槁。休恼，休恼，昨夜春山先老。</p>
<p>又 小游仙</p>
<p>一色花飞莺报，五色烟轻云罩。梦里屡骖鸾，只是今生未到。谁道，谁道，只有人间春好。</p>
<p>又 前题</p>
<p>天酒玉童斟送，《秋水》小鬟低诵。今日与他生，一径琼壶花动。非梦，非梦，波动月原不动。</p>
<p>长相思 春恨</p>
<p>莺乱飞，花乱飞，总爱春光去不违，谁知春事非。
风满扉，雨满扉，坐待玄禽暮不归，孤云绕翠微。</p>
<p>又 前题</p>
<p>待寻芳，懒寻芳，褪粉黎花背夕阳，清明未断霜。
游丝长，柳丝长，欲绾春光春又忙，辛夷早绽香。</p>
<p>又 落日</p>
<p>海天宽，暮烟残，才得团栾对面看，还沉山外山。
人倚阑，鸟飞还，回首东风一碧寒，婵娟欲上难。</p>
<p>醉太平 冬夜</p>
<p>霜枫坠丹，风窗送寒，心知明月光残，转墙西小湾。
巍巍豹关，迢迢玉山，梦回还在人间，听鸡声夜阑。</p>
<p>生查子 春感</p>
<p>梨花一片飞，飞落春衫袖。莫漫爱余香，春去君知否？
青郊骢马儿，浪醉旗亭酒。不是不催归，宝鞭在君手。</p>
<p>又 秋感</p>
<p>藕花艳银塘，玉露凋零尽。素蝶不知愁，波影弄金粉。
飞飞飞不去，日暮西风紧。为惜白香，怕受微霜损。</p>
<p>点绛唇 飞花</p>
<p>不是人间，定然无个藏春处。和风和雨，抵死惊飞去。
暖日晴风，犹自难留住。天涯路，金勒驹骄，踏作红尘土。</p>
<p>浣溪沙 秋感</p>
<p>风剪芙蓉坠晚香，冲波难认旧鸳鸯，秋宵渐永尽思量。
几度相逢惟梦里，疑非疑是不端详，鹭鸶空带满头霜。</p>
<p>又 冬景</p>
<p>款冻额黄晕浅檀，金罂颊醉半腮丹，妒他临老更芳颜。
落叶泠泠清影瘦，败荷翦翦绿云干，争教不怯晓来寒。</p>
<p>又 冬望</p>
<p>缥缈云丝展碧空，孤峰峰影影孤松，天南天北雁来风。
极目江山无止竟，伤心日月太从容，霜枫依旧半林红。</p>
<p>又 病起春日小步</p>
<p>水浅平田碧几丛，出胎初叶剪娇红，匀匀梳柳半溪风。
小雪去年门外影，如今还落夕阳中，春光不道不从容。</p>
<p>添字昭君怨 友人刘懿庵营虎塘颇胜没后鞠为茂草赋此寄叹</p>
<p>燕垒粉垣香坠，螿馆蓼花红碎。行人莫唱水东流，水西流。
柳外划船箫鼓，帘外梅龙烟雨。当年原倩遣闲愁，惹闲愁。</p>
<p>摊破浣溪沙 病中与刘李二生夜话</p>
<p>曾把榆钱买少年，少年已是奈何天。为忆杨花未落已啼鹃。
阅尽闲愁都是梦，不知残梦在谁边。赢得如今蚕老已三眠。</p>
<p>又 夏景</p>
<p>隐隐轻雷挂断虹，平田高下与溪通。溪外罩鱼人影落波中。
屐齿泥融双印直，葛衣风漾一襟松。回看西峰峰外半青红。</p>
<p>菩萨蛮 遣愁</p>
<p>半生只伴闲愁住，如今却待驱愁去。归鸟没遥天，云横斜照边。
乾坤看一笑，愁到何时了。抛掷与征鸿，霜宵唳晓空。</p>
<p>诉衷情 春景</p>
<p>东风亭午摆垂杨，丝丝日日长。吹落梅花无数，不解惜幽香。
落霞紫，暮烟黄，送斜阳。无凭天气，一霎融和，蜂蝶空忙。</p>
<p>丑奴儿令 和李后主秋怨</p>
<p>当年谁送江南怨，云树悲秋，舴艋含愁，月影消沉玉一钩。
无数蜻蜓飞晚照，红蓼梢头，款款嬉游，水冷花带影流。</p>
<p>忆秦娥 蓼花</p>
<p>秋江渺，秋心独展幽芳悄。幽芳悄，护臂纱轻，注唇丹小。
芦花风乱汀洲绕，采芳人远知音少。知音少，几叶渔船，一轮残照。</p>
<p>又 病中寒卧</p>
<p>寒无那，冻云乍裂晴难果。晴难果，纸窗低觑，庞眉深锁。
年华容易催人过，寒威荏苒留人卧。留人卧，乍梦春生，鸡声啼破。</p>
<p>又 前题</p>
<p>酸风恶，寒梅不管丹枫落。丹枫落，当年也似，梅含朱萼。
侵窗云暗晴珠夺，压肌衣重腰弓弱。腰弓弱，曾闻衰老，而今方觉。</p>
<p>谒金门 小除夕</p>
<p>年华骤，闪闪孤灯依旧。半盏春前村酝酒，病里还消受。
一剑天风孤吼，千里暮云铺就。不惜镜中人易朽，只笑恒河皱。</p>
<p>减字木兰花 忆旧</p>
<p>春溪水满，月向桃花香处暖。几叶芭蕉，绿影斜侵嫩草苗。
碧烟日罩，遥听江城歌管闹。小步闲吟，一径苔阴万里心。</p>
<p>又 前题</p>
<p>江湖短剑，醉卧不知谁野店。笑傲刀兵，月落猿啼客梦惊。
寒更历尽，孤雁孤飞栖不稳。为问青天，锦瑟谁人续断弦？</p>
<p>清平乐 咏雨</p>
<p>归禽向暝，隔断南枝径。不管垂杨珠泪迸，滴碎荷声千顷。
随波赚杀鱼儿，浮乍满清池。谁信碧云深处，夕阳仍在天涯。</p>
<p>又 问刘存孺索香橙</p>
<p>秋光已尽，月也幽香褪。只有霜膏团紫晕，仙雾兰浆深酝。
小窗读《易》初晴，药炉风软烟轻。莫遣先生午睡，凭教鼻观惺惺。</p>
<p>阮郎归 本意</p>
<p>桃花流水紫云深，瑶京路易寻。人间何事苦关心，匆匆下碧岑。
才燕语，又螿吟，飞霜两鬓侵。玉壶鸳语信空沉，藤萝锁翠阴。</p>
<p>又 前题</p>
<p>当年只解爱桃开，寻芳得得来。仙娥容易许仙才，霞裳浪与裁。
愁弄月，怕驱雷，由来非圣胎。巫山别有楚阳台，行云梦不回。</p>
<p>西江月 春日野兴</p>
<p>草绿黄犉归晚，溪平白鸟飞低。小池春藕半沉泥，渐近梅酸天气。昨日社逢雨止，今年闰放春迟。寒深茸母短芽稀，未与山厨做美。</p>
<p>又 重过续梦庵</p>
<p>残梦当年欲续，草庵一枕偷闲。无端幻出苦邯郸，禁杀骑驴腐汉。
几度刀兵膋血，十年孤寡辛酸。潭龙齁睡太痴顽，欲续衰年已懒。</p>
<p>鹧鸪天 白莲</p>
<p>敛束檀心吐半丝，迟回妆靓暗香吹。绿窗独倚珠千泪，团扇斜窥玉一规。
清露浅，碧烟微，闲心自照镜光知。鹿门漫作无情句，月冷风清欲坠时。</p>
<p>玉楼春 前题</p>
<p>娟娟片月涵秋影，低照银塘光不定。绿云冉冉粉初匀，玉露泠泠香自省。
荻花风起秋波冷，独拥檀心窥晓镜。他时欲与问归魂，水碧天空清夜永。</p>
<p>一剪梅 春晚</p>
<p>妒花风雨在花前，开也堪怜，落复何言。愁魂斜亸泪珠悬，弱蒂难坚，红影难圆。
何事迷香双蛱蝶，浪向东园，魂梦相牵。谁知不是养花天，试听啼鹃，春在谁边。</p>
<p>蝶恋花 衰柳</p>
<p>为问西风因底怨，百转千回，苦耍情丝断。叶叶飘零都不管，回塘早似天涯远。
阵阵寒鸦飞影乱，总趁斜阳，谁肯还留恋。梦里鹅黄拖锦线，春光难借寒蝉唤。</p>
<p>粉蝶儿 咏霜</p>
<p>问天涯，有几多寒情冷绪，怕春来游丝飞絮，更因风，黏住了，江天红树。弄轻盈，勾引教飞去。
悄不知小桥西，荒鸡催曙。月斜时，揉碎一天珠露。苦恁将酸风勒住，尽凄凉，拚与寒鸦低诉。</p>
<p>醉春风 咏蝶</p>
<p>红影纷无数，偷眼斜回觑。阑干十二绣帘垂，住住住。乱蕊繁花，熏人无奈，非侬留处。
绿影轻风度，芳草天涯路。翩翩清梦自逍遥，去去去。纵使飘零，依然不似，轻狂柳絮。</p>
<p>风中柳 水桂</p>
<p>不惜轻盈，取次浓妆珠蕊。似凭阑，绿云倦倚。低鬟微笑，喷兰襟香细。敛幽情，闲心如水。
道是江妃，还似月中仙子。向秋清，露凝芳髓。冷然孤秀，怕微霜风起。索细挽，柔条重觑。</p>
<p>青玉案 秋海棠</p>
<p>雕阑玉露凝珠屑，长只恐，芳魂折。日暮碧烟相护切。翠鬟低亸，胭脂淡染，了不愁孤怯。
含情静解丁香结，浅笑偷窥清夜月。自惜断肠谁与说。金风蝶困，归云燕去，惟有寒蝉咽。</p>
<p>行香子 游珍珠岩</p>
<p>流水淙淙，涧草茸茸，转苍湾午日霞烘。赤城围玉，紫盖擎空，试问仙翁，今何在，绛云封。
芒鞋几两，青山踏遍，乍桃溪一曲相逢。平田下望，雾霭烟濛。谁人知我，极远目，送归鸿。</p>
<p>江城梅花引 病中口占示刘生</p>
<p>和灯和影一双双，耐凄凉，尽凄凉。天也难教病骨老来降。还欲共天争旖旎，空碧里，弄轻狂，竞飞霜。
飞霜飞霜夜何长，有难忘，自难忘。梦也梦也，还认得烟水微茫。待把疏星斜月与分张。一叶暗飘风不定，飞去也，尽飘零，在回塘。</p>
<p>碧芙蓉 阙题</p>
<p>风定小窗明，半睡初阑，双眉乍展。追数余寒，浪过春半。花有恨，一枝不稳；柳如人，三眠已倦。莫更惜几日韶光，催取玉矾香满。
还愁轻暖处，更一丝云茧，横掠山腰，虽则暂时消散。怕黄昏香玉绳低挂，又参差碧绡斜卷。青天如梦，倩取百啭啼莺唤。</p>
<p>满江红 藤蓑词</p>
<p>一幅藤蓑，遥领取江门风月。钓竿把，孤舟独泛，沧波喷雪。倚棹腾腾吹笛去，冲风直犯金鳌窟。有些些闲事不关心，同谁说。
灯一点，渔歌歇。天一碧，归禽没。买村醪自酌，醉梳华发。扑岸芦花飞已尽，雁声不咒西风劣。又何妨拳足橛头中，霜衾铁。</p>
<p>天香 余冬雪霁念早梅应开病中不得寻访怅然有作</p>
<p>霜薄含冰，云轻弄雪，未遣珊珠红褪。夕坞回塘谁借问，早把琼心幽酝。也应待我，向月下微吟相讯。自惜自怜孤影，半吐半垂清晕。
来时早莺啼破，几点点玉钱绿衬。便与寻芳已晚，粉残香损。犹自不成辜负，却只恐东风垂柳困。梦里依然，蝶魂相趁。</p>
<p>凤凰台上忆吹箫 忆旧</p>
<p>楚塞天遥，漓江雨冷，烟云湿透征衣。指数峰残雪，候雁先归。堪叹生生死死，今生事莫遣心违。家山里，一枝栖稳，碧草春肥。
依依旧家枝叶，梦不到岘山，风雪靡微。念镜中霜鬓，人老渔矶。指点棠梨春雨，犹应化白蝶双飞。孤飞也。寒烟冪历，灯火荆扉。</p>
<p>满庭芳 初夏</p>
<p>颗颗梅珠，条条菖叶，不须更怨春归。垂杨风软，练鹊一双飞。自爱芳塘素影，与波光上下争晖。闲日永，新来病浅，相赏莫相违。
当年还似此，年华虽老，不道今非。问灵均去后，谁翦荷衣？日暮轻云凝绿，遥天迥笑揖湘妃。还应有，芙蓉出水，妆点钓鱼矶。</p>
<p>念奴娇 松影</p>
<p>擎云缥渺，有五鬣仙姿，凭谁细数。半顷黄茸茵藉软，移上素琴冰柱。缕缕丝丝，断纹交映，细写双清谱。疏光逗漏，幽香几许暗度。
一霎云散西清，迟迟送上，到回峦高处。垂霭霏微深黛转，似把归禽低护。雾冷山空，一枝斜闪，犹在寻香路。夕阳易没，轻阴且趁归去。</p>
<p>又 柳影</p>
<p>半塘春水，早光透玻璃，绿鬟倒亸。曲岸苔平铺径净，还惹晴风轻簸。叶叶衣凉，垂垂佩委，碎剪绿阴破。柔情不定，翠眉偏映双锁。
为问庭院沉沉，画垣几曲，却放春愁过。巷陌斜阳偷送出，款款碧烟萦裹。乱点征衫，横拖玉勒，似惜垂鞭堕。犹愁未稳，黄鹂更著一个。</p>
<p>又 竹影</p>
<p>纸窗僧院，记湿云初散，秋山如洗。缭绕茶烟轻袅外，荇藻澹生空水。檐雀低飞，松鼯偷窜，欲压还扶起。兰风微展，冷然斜亸仙袂。
不道活现金身，寻根拨叶，问几茎叠翠。断续晴岚飞片片，总入虚澄镜里。题字遮残，疏櫺界破，历乱毵毵尾。闲心窥破，阑干何事重倚。</p>
<p>又 梅影</p>
<p>香魂近远，却早离枝上，暗黏芳草。为惜清姿全似水，幻作碧膏笼罩。侧坠蜂须，半凋珠颗，非被冰霜恼。侵阶零乱，素痕未许人扫。
遥想萼绿仙姿，绣妆剪彩，那似晴光好。斜转回塘清浅里，脉脉相看微笑。冻蝶低飞，疑非疑是，无奈阴寒峭。暄风动后，浓阴任遣莺闹。</p>
<p>又 雁影</p>
<p>关河迢递，恨塞日昏黄，难传标格。沙净水澄清澈好，点点萧萧历历。晓镜修眉，清波皱影，淡写层层碧。分明瞥见，孤舟莫弄渔笛。
贴水浴鹜争飞，凌乱波纹，未放千双直。风裂云痕开夕照，还与芦花相即。野岸霜前，南楼月下，应恨无人识。晓来无据，教人空望天北。</p>
<p>又 蝶影</p>
<p>纨衣试暖，乍圆印苔钱，旋添花晕。药径日高风力软，细逐落花低陨。微掩香须，别裁黄袂，金粉应初褪。雕阑重叠，玉阶未遣全认。
小院午睡方醒，扇罗乍觑，似扑芳魂损。侧转忽如秋叶舞，又向碧纱窗隐。垂柳参差，红芽掩映，梦也无凭准。人凭槛，凝眸无那娇困。</p>
<p>又 云影</p>
<p>层峦飞映，似缥渺神山，因风离合。簇簇青莲轻度过，却绕孤峰三匝。极目空明，遥天无际，瑶镜微笼匣。平沉远树，翠光略吐尖甲。
曳杖闲倚亭皋，微飙下拂，便凉生一霎。荷芰半塘新绿暗，忽染素罗轻袷。回首吾庐，午烟遥接，一幅青绡裛。数竿修竹，凤梢还与低压。</p>
<p>又 □影</p>
<p>晴江春晓，但摇曳落花，溶溶东下。谁送素绫千皱褶，直上画檐鸳瓦。镜面回镫，月轮浮雪，一色飞光下。游丝婀娜，吹来似欲相惹。
一霎汞走珠流，应有渔舟，兰棹纵横把。迸散一天星斗乱，不觉银河西泻。惊碎还圆，轻匀稍淡，移向荼架。日高风静，潇湘依旧如画。</p>
<p>又 帘影</p>
<p>莺啼报曙，早惊觉绣帷，星眸欲炫。起看瓶花香渐喷，的皪深红如颤。衣剪轻罗，参差三五，恰透冰肌现。钗光闪烁，翠鬟怕有撩乱。
恰好细数湘纹，无端搅动，奈飞来双燕。还忆夜香烧罢后，妒杀玉蟾光满。何似疏筠，半笼晓色，一尽来回便。檐阴未半，银钩且莫高卷。</p>
<p>又 帆影</p>
<p>西风落照，看渺渺沧洲，烟波无际。一段轻阴相趁转，不许兰桡惊碎。略带神鸦，时飘芦叶，曲映江枫紫。凭遮客鬓，怕教照见憔悴。
有人独倚危楼，沙际迟回，疑是归舟系。已过轻鸥飞起处，不见旗梢燕尾。荡入中流，斜侵隔岸，依旧萦沙嘴。回头北渚，惟余塔影孤峙。</p>
<p>又 影戏影</p>
<p>笑啼俱假，但绰约风流，依稀还似。半壁粉墙低映月，卖弄佳人才子。情丝牵引，清光回照，漫道伤心死。猛然觑破，原来情薄一纸。
应是缥渺飞仙，当年窃药，落在银蟾里。半面人闲高处望，传与霓裳歌吹。有意留仙，难禁夜短，还怕灯花坠。迷楼吐焰，倩谁挽住香袂。</p>
<p>又 走马灯影</p>
<p>炎光未谢，竞的卢飞跃，争先赤兔。才转危坡还注坂，横戟无心回顾。汗血追风，怒髯奋臂，总被流光误。暗中毂转，蚁磨几时停住。
儿童莫笑来回，半针尖里，走英雄如鹜。终是虾跳难出斗，渐有荒鸡催曙。五夜光残，一丝气冷，敲罢边腔鼓。勋名半纸，无人重与偷觑。</p>
<p>又 姜斋影</p>
<p>衰病弥月，一切尽遣。拥火枯坐，心无所寄。因戏作诸影词，引半缕活气，令不分散。孤灯下忽见婆娑在壁，因念人知非我之无彼，不知非彼之无我也。留连珍重，旋与评唱一阕。</p>
<p>孤灯无奈，向颓墙破壁，为余出丑。秋水蜻蜓无著处，全现败荷衰柳。画里圈叉，图中黑白，欲说原无口。只应笑我，杜鹃啼到春后。
当日落魄苍梧，云暗天低，准拟藏衰朽。断岭斜阳枯树底，更与行监坐守。勾撮指天，霜丝拂项，皂帽仍黏首。问君去日，有人还似君否。</p>
<p>永遇乐 纸窗日影</p>
<p>笼月云轻，开萍水碧，问还似否。落叶旋飞，雁声空度，未计闲情生受。乍暖熏肌，残红上颊，睡眼半醒相逗。却猜疑荔枝初剖，紫晕冰绡微透。
镜匣斜开，枕痕淡染，粉面如中卯酒。含笑迎眸，回光相映，应念人消瘦。乳雀低飞，岭云横度，已怨暂时僝僽。更只恐午梦将阑，未许偎人长久。</p>
<p>惜余春慢 本意</p>
<p>似惜花娇，如怜柳懒，前日峭寒深护。从今追数，雨雨风风，总是被他轻误。便与挥手东风，闲愁抛向，绿阴深处。也应念，曲岸数枝新柳，不禁飞絮。
争遣不，烧烛留欢，暗邀花住。坐待啼莺催曙。怕燕子归来，定巢栖稳，不解商量细语。未拟扳留长久，乍雨乍晴，由来无据。待荷珠露满，梅丸黄熟，任伊归去。</p>
<p>沁园春 浑天球</p>
<p>黍子匀黄，吉贝衔绒，莫问因谁。但既在于中，自堪细数，未超其外，不得旁窥。暗去明来，偷寒送暖，无情还作有情痴。相怜甚，教碧绡帘幙，翠拥珠围。
知恩今古人稀，犹自把双灯照路迷。更划断鸿沟，不随毂转，调成玉律，一任清吹。彩缕交萦，金梭互掷，珍重天孙织锦机。莫辜负，听球门箫鼓，对打争驰。</p>
<p>摸鱼儿 咏霜</p>
<p>向深秋芦花风起，吹散一天珠露。六铢仙袂新裁薄，剪落冰丝千缕。轻盈舞，还只恐，素娥镜里深相妒。欲留教住。奈晴色窥人，断云送暖，蓦地催归去。
更谁念，暗壁吟蛩正苦。遥向征鸿低诉，平沙野水朦胧影，难认白香处。春期误。却早遣、啼鹃血泪沾江树。暝烟休护。又何似明朝，天低日淡。散作萧疏雨。</p>
<p>又 辛幼安伤春词悲凉动今古惜其蛾眉买赋之句未忘身世为次其韵以广之</p>
<p>总由他闲愁不管，才来又还催去。悠悠一派东流水，载得落花无数。人长住，却笑伊，来回奔走天涯路。凭阑无语。终不似黄莺，苦爱东风，百啭迎人絮。
今古事，莫待怨谁相误。可但月来云妒。伤春未已伤秋赋，重倩吟螿寒诉。琼花舞。又早见、玉山瑶井填黄土。无为自苦。待人散月斜，日长山静，侬自有归处。</p>
<p>又 辛词烟柳斜阳之句宜其悲也乃尤有甚于彼者复用韵写之</p>
<p>向西园花飞一片，早已伤心春去。残红落尽更如今，难把流光追数。留不住，征鸿影，黄沙紫塞秦关路。从谁寄语。道有人独对，雨打梨花，看黏泥飞絮。
倩流水，欲觅芳踪还误。津头风雨深妒。凄凉庾信《江南赋》，难向无情天诉。为楚舞。流不尽、楚歌血溅阴陵土。寸心知苦。望万里荒烟，一蓑渔艇，渺渺无归处。</p>
<p>贺新郎 上巳前一日雪</p>
<p>春自无愁耳，笑无端一枝浅绛，半林新翠。便拟东风相宠惜，暗约柳丝萦系。乔相赚落霞片紫。斜日烟笼沉海底，早蛟风乱剪云皴碎。鲛泪冷，弥天坠。
寒澌渐结流觞滞，便拼得兰亭休赏，龙门堪醉。糁径不遮春草绿，略染西峰螺髻。删不了朗清天气。乍与碧桃争粉素，奈铅华俄顷成流水。今视昔，应如是。</p>
<p>多丽 别恨</p>
<p>悄年华，偏是流光难掷。梦回时分明眼底，离亭杨柳初折。浑相忘金微路远，与扳留青组珠勒。天涯何处，漫生芳草，归来珍重，怕逢啼。重思省，元来是梦，生死关河隔。今生永，迢迢良夜，如何拼得。只当年华灯影里，鸳鸯绣带轻拆。怨落花浪随流水，消尽西园旧春色。孤馆黄昏，雨丝云片，苍苔满地无人迹。问青天，何意留住孤鸾只？教空辜负，当年无限、山海恩德。</p>
<p>哨遍 广归去来辞</p>
<p>苏子瞻括《归去来辞》，陶公之余沈也。吾自有大归大去而大来者，为期未知远近，然知迟迟之不如接淅久矣，因借其韵，以自抒己怀。</p>
<p>一领青蓑，一柄长铲，也是闲牵累。归去来，何处可言归？旧家山目前即是。知者稀，谁堪就问津路，莫将黄叶迷童稚。凭冷觑春花，闲看秋月，苍天伎俩止此。笑乾坤两扇半开扉，任柳絮穿帘扑面飞。既不黏泥，自然轻脱，惟吾之意。
噫，归去来兮，纵横万里人间世。嚼囫囵橄榄，来回甘苦知味。弄二月轻雷，散一天暮霭，倾倒银河香水。酿就蜂蜜，惊回蚁梦，丈夫当如此矣。昭昭白日亭午时，驾玉虬停骖一问之。向虞渊可容转计。烛龙今在何处，料也难酬答。但斟北斗天浆满斝，恣我花前沉醉。归来斩尽一团疑。胡不归，漫留止。</p>
<p>捣练子 咏霜</p>
<p>孤月上，夕风微，忍得寒生玉粟肥。征雁千双空里过，可能带得向南飞。</p>
<p>忆王孙 本意</p>
<p>芦花谁覆钓鱼船，宝玦藏腰未敢言，落叶惊乌月上弦。夜如年，春梦无人与再圆。</p>
<p>又 蜂投窗纸掇遣飞去戏祝之寓意</p>
<p>白云迷望转霏微，别径人间去不违，好逐桃花一片飞。阮郎归，莫问天台路是非。</p>
<p>如梦令 写恨</p>
<p>恩重玉簪金管，愁尽玉鱼金碗。莫道只今生，万岁难消春恨。泪眼，泪眼，颗颗零零珠串。</p>
<p>又 春闺</p>
<p>抛却瓶花蒂软，坐待盘香线断。不见也还休，门外莺忙蝶乱。谁卷，谁卷，一轴画帘银蒜。</p>
<p>长相思 石榴</p>
<p>蕊珠宫，碧霞封，风裂云痕一线空，繁星数点逢。
素绡重，隔帘栊，丹荔新餐玉液浓，杨妃病齿红。</p>
<p>生查子 咏史</p>
<p>长平十万人，一夜秦坑杀。鱼死浊流中，不祭乘时獭。
死坑未是愁，惟有生坑恶。眢井埋蟾蜍，欲跳只三脚。</p>
<p>又 前题</p>
<p>沙中奋一椎，飞影不知处。知非赌命场。不下千金注。
蒲山电眼儿，约略知其趣。豪气未能降，长揖关朗去。</p>
<p>又 前题</p>
<p>千秋铜雀台，肠断西陵妓。谁念故园空，豆蔻含胎死。
清漳自东流，粉黛愁难洗。分得余香归。骄杀邯郸子。</p>
<p>又 前题</p>
<p>青衣抱玉觞，独向苍天哭。天有无情时，历乱双鹅扑。
杜鹃啼不休，商陆子难熟。流泪一千年，血迹西台续。</p>
<p>又 前题</p>
<p>阿姨骂不瞋，为怕鹦哥骂。猫儿杀鹦哥，才卜归魂卦。
堂堂灵隐僧，桂子香清夜。五字万年碑。竟是谁天下。</p>
<p>又 前题</p>
<p>龙凤是何年，人间瞒不得。空谷无人行，且喜似人迹。
可怜松雪翁，不惜天水碧。马腹君自投，芳草嘶南陌。</p>
<p>浣溪沙 桃花</p>
<p>初破灵砂颗颗肥，绿烟轻绕护霏微，晴烘休漫怕丹飞。
结子他年千岁熟，如今刚半过春晖，莫教轻放阮郎归。</p>
<p>又 前题</p>
<p>春恨拼教柳带长，朱颜贪耍醉霞觞，临风临水笑双双。
欲洗儿容争采摘，却随蝶梦尽飘扬，爱他娇艳奈他狂。</p>
<p>又 李花</p>
<p>前日冰花万树飞，晴风初解晓寒威，谁铺琼蕊更霏微。
却怪乍来双燕子，涎涎尾掠素光肥，应如雪夜待人归。</p>
<p>又 前题</p>
<p>流水前湾晓镜清，粉香玉润素绡轻，欲邀月姊伴飞琼。
不可久留仙佩冷，夭桃争赛妒颜赪，江梅残梦正相迎。</p>
<p>摊破浣溪沙 偶兴</p>
<p>为讯南朝燕子飞，人间何处有乌衣？不是旧家庭院也争归。
低啄絮泥防易落，不知疏柳坠残晖，还与一双蝙蝠傍檐飞。</p>
<p>谒金门 示意有授</p>
<p>幽绪悄，欷枕梦回分晓。俯仰乾坤霜月皎，此际愁多少。
欲洗长空天杳，袖里青虹光袅。相倩一挥云汉表，莫打闲之绕。</p>
<p>玉楼春 归雁</p>
<p>秦关楚水天涯路，惟有归鸿知住处。经时已换蓼花洲，依旧难忘芳草渡。
南天回首苍烟暮，寄语玄禽归也误。垂杨千树乱啼鸦，谁听呢喃清昼语。</p>
<p>一剪梅 答须竹所问</p>
<p>北海残碑数字传，前日烽烟，今日苍烟。湘灵雁柱鼓湘川，欲扣清弦，还恐惊弦。
闲心遥寄水云边，莫问湖天，自有壶天。忘忧春暖锦堂萱，好种芝田，且看桑田。李北海《岳麓碑》为野火烧毁，嘉兴吕师濂拾十数字于芳草中，今更不知在否。</p>
<p>临江仙 水仙花</p>
<p>道雪无香都不是，峭寒一点春融。昨宵烟月水涵空，粉肥略带影，绿弱不禁风。
遥与碧窗人似玉，檀心深锁重重。倚阑初日照憨慵，春纤珠串坠，仙袂素罗松。</p>
<p>蝶恋花 候雁不至</p>
<p>曾倩归飞双燕子，换取宾鸿，来渡潇湘水。云线乌丝阑画纸，素绡好写关河字。
斜日寒鸦飞接翅，为底迷留，白草黄沙地。搔首问天天似醉，南楼霜冷丹枫坠。</p>
<p>渔家傲 翠涛作煨榾柮诗索和以词代之</p>
<p>炉影圆红烟尾曳，汤瓶渐送松声碎。不是村醪无米兑，难成醉，酸风昨夜新伤肺。
青镜古今多少泪，无缘却向寒崖坠。明月在天霜满地，愁也未，两茎铁脊舒腰睡。</p>
<p>又 前题</p>
<p>薄日渐消霜径粉，荷锄细把枯株认。惜取山矾休蹙损，春事近，香风遣透幽窗喷。
橡斗藤花诛已尽，杜鹃无蕊盘根稳。斸得归来刚一畚，煨教烬，明年莫更啼春恨。</p>
<p>又 前题</p>
<p>双髻峰头千树缟，轻松锺乳玲珑罩。相聚团围土灶，愁欲倒，而今却忆愁时好。
不怨融和春不早，春云怕障邯郸道。旧梦不成人愈老，流莺恼，凭谁唤醒粘天草。</p>
<p>又 前题</p>
<p>鹁鸽桃纹千炼熟，枣膏胡粉和香筑。凤翅狻猊填绛绿，红光簇，貂珰门外神荼矗。残梦京华难再续，空山雪子埋牛目。几橛枯株鹰爪秃，谁人斸，跛奴运斧还伤足。天启间，大珰捣炭，和以枣粉，作门神，雕镂精巧，立门侧。</p>
<p>又 前题</p>
<p>残火星星容易灺，鹿头虎爪相撑架。渐次囫囵低复亚，难消夜，凭谁细数兴亡话。
正闰参差王与霸，妖狐也把骷髅挂。肉馅馒头人瓮鲊，都休也，猎人不怕猩猩骂。</p>
<p>又 前题</p>
<p>膏腻孤灯花蕊褪，寒灰渐缩霜纹印。坐待一丝红影烬，眠不稳，梅花梦也无凭准。
十九年来毡啮尽，归鸿望断长安信。莫叹苏卿霜染鬓，渠非困，多他一倍还添闰。</p>
<p>诉衷情近 秋望</p>
<p>遥天一碧，回望西飞白鸟，乍临镜水摇空，又向莲峰弄影。风起素光斜映。薄袂萧清，悄觉凉襟迥。
双眸炯，今古寸心孤另。亭皋一叶，坠响枫林静。还重省。闲愁玄鸟，归迟幽绪。藕花香冷，梦到今宵永。</p>
<p>金人捧露盘 和曾纯甫春晚感旧韵</p>
<p>古嵩台，双阙杳无踪，忆潮平细浪溶溶，龙舟渡马，依然先帝玉花骢。冲冠发指，旗挥星落，血斩蛟红。
怨苍梧班管，泪沉白日瘴云中。更背飞孤影飘蓬。今生过也，魂归朱邸旧离宫。苔残碧瓦鸳鸯碎，蔓草春风。</p>
<p>蓦山溪 听雨</p>
<p>闲抛数点，似洒无情泪。一晌悄无声，尽教疑，轻狂调戏。山溪蓦度，更不许人猜。浑似醉，全无谓，滥簸银河水。
玄云空腻，无力支天坠。荷盖小亭亭，应难留得琉璃脆。孤灯昏闪，瘦影未分明，愁不寐。情谁系，梦也心魂碎。</p>
<p>八六子 花朝夜窗中见月</p>
<p>荡春寒，一轮娟娟初上，烟暖云柔。奈灯穗影含金粟，药垆声泣寒螿，凄然似秋。
无端还与绸缪，几线疏棂界破，半襟白袷光浮。想溪外梅花低垂瘦影，斜窥流水，香魂欲绝，应共我遥向素娥写怨，青天碧海悠悠。不禁愁，灭灯拥衾去休。</p>
<p>满江红 直述</p>
<p>泪冷金人，渭城远酸风痛哭。君莫笑痴狂不醒，口如布谷。堕地分明成艮兑，通身浑是乾坤肉。耿双眸黑白不模糊，分棋局。
千钟粟，谁家粟。黄金屋，谁家屋。任锦心绣口，难忘题目。为问鹤归华表后，何人更唱还乡曲。把甲辰尧纪到如今，从头读。</p>
<p>又 写怨</p>
<p>离亭人散，折不了柳丝垂绿。尽桃花飞尽故枝，缘终难续。雁影更沉湘岸月，鹍弦谁奏燕台筑。只空山剩得老青蓑，掘黄独。
汗青照，文山福。紫芝采，商山禄。但荒草侵阶，修藤覆屋。井底血函空郑重，知音谁与挑灯读。问杜鹃何日血啼干，商陆熟。</p>
<p>又 家兄倾背后诸君见慰重叠恤其衰病有逾量之奖含泪作此答之</p>
<p>叮咛千遍，教绾住一枝飞絮。奈伶仃，孤燕归来，黄昏自语。纵使长条堪系马，栖鸦风冷斜阳暮。问前时流水绕桃花，今何处。
沤已散，难重聚。镜已破，难重觑。听子规唤道，不如归去。他日天台花再发，人间自有刘郎遇。便痴迷蝶梦不教醒，终无趣。</p>
<p>扫地花 忆旧</p>
<p>微霜碾玉，记日射檐光，小窗初透。夜寒深否，问素罗新裁，熨须铜斗。闲揽书帷，笑指砚冰，蹙皱香篝。有黄熟篆销，芳膏结纽。
自惹闲愁后，对莲岳云压，苔潭珠溅，垆烟孤瘦。叹渺渺京华，不堪回首。碧海人归，雄剑谁怜孤吼。空凝望，绕湘流暮云荒岫。</p>
<p>水调歌头 惊梦</p>
<p>昨夜喧雷雨，一枕血潮奔。千红万紫撩乱，浪唤作芳春。大抵白蜺婴茀，更有玉蟾偷药，蓦尔弄精魂。宝剑在侬手，闪霍动乾坤。
尽今生，梨花雨，打黄昏。历历悄悄，山寺钟声曙色分。待我铁眉刷翠，罩下金睛点漆，弹指转晶轮。十里杏花发，人道是祥云。</p>
<p>烛影摇红 十月十九日</p>
<p>瑞霭金台，琼枝光射龙楼雪。群仙笑指九闾开，朱凤翔丹穴。云暗雁风高揭，向海屋重标珠阙。彩鹓飞舞，日暖霜轻，小春佳节。
迢递谁知，碧鸡影里催啼。骖鸾不待玉京游，难挽瑶池辙。黄竹歌声悲咽，望翠瓦双鸳翼折。金茎露冷，几处啼乌，桥山夜月。</p>
<p>双双燕 除夕忆家兄</p>
<p>荒山百里，想残雪初晴，应同消受。莫还似我，只共寒垆相守。重叠山河冷泪，更梦封团春画，读书帷里华灯，献寿堂前椒酒。
辜负当年人说道，仙苑芝英，一时三秀。山移海涸，别是人间花柳。还听金鸡玉漏，怕天也妒人长久。但念今夕相怜，莫问明年健否。</p>
<p>解语花 鸳鸯梅</p>
<p>罗浮月下，豆蔻胎中，许结同心侣。渐启朱唇含浅笑，不倩绿衣歌舞。喧风疏雨，红袖敛芳心自吐。一双双，永不分离，何事还含醋。
照影银塘低觑，向香泥玉藕，暗中增妒。彩禽欲唼还应惜，自趁桃波飞去。绿阴深处，尽抛与多情细数。不差池，三十六双，作宜男绣谱。</p>
<p>绮罗香
读邵康节遗事属纩之际闻户外人语惊问所语云何且日我道复了幽州声息如丝俄顷逝矣有感而作</p>
<p>流水平桥，一声杜宇，早怕洛阳春暮。杨柳梧桐，旧梦了无寻处。拚午醉日转花梢，夜阑风吹芳树。到更残，月落西峰，泠然胡蝶忘归路。
关心一丝别挂，欲挽银河水，仙槎遥渡。万里闲愁，长怨迷离烟雾。任老眼月窟幽寻，更无人花前低诉。君知否，雁字云沉，难写伤心句。</p>
<p>薄幸 午睡觉问渠</p>
<p>当年是你，兜揽下个侬来此。更不与分明道，止竟如何安置。但随流荡漾云痕，归鸿水底成人字。便俐齿嚼空，金睛出火，都则不关渠事。
但惜取刹那顷，忍不得秋瓜藤坠。逗杀人，为霜禁冷，为风禁泪。镇柳丝轻摆摇春水。到历头垂杪，半酣不采难驱使。无端薄幸，付与乌鸢蝼蚁。</p>
<p>望梅 忆旧</p>
<p>如今风味，在东风微劣，片红初坠。早已知疏柳垂丝，绾不住春光，斜阳烟际。漫倩游丝，邀取定巢燕子。更空梁泥落，竹影梢空，才栖还起。
阑干带愁重倚，又蛱蝶黏衣，粉痕深渍。拨不开也似难忘。奈暝色催人，孤灯结蕊。梦锁寒帷，数尽题愁锦字。当年酝就万斛，送春残泪。</p>
<p>沁园春 翠涛六帙每句戏用彩色字</p>
<p>步碧萝湾，寻紫芝英，寿翠涛翁。忽逢赤松子，赴青女约，染千树绿，作小春红。微启朱唇，笑余白发，黍米丹砂岂未逢。若会得，则翠涛偕尔，稳住绛云中。
蔚蓝天色清空，但净洗黄尘即阆蓬。看漫天黑瘴，徒然黮；当头皂帽，自许从容。素书宵授，玄文密印，彤云原自护雏龙。凭寄语，展双眉黛锁，霜老苍松。</p>
<p>贺新郎 寒食写怨</p>
<p>绵上飞乌恨，更龙蛇追随四海，一时惊散。回首五云金粟地，不见玉骢珠汗。但扑地苍烟撩乱。酒冷饧香休道也，梦石泉槐火成虚幻。棠杜雨，离肠断。
岳云回望莲花，尽凄凉延陵十字，难酬幽愿。昨岁杯浆浇泪后，拚付寒蟹莎馆。正夜雨松杉绿满。一径苍苔行迹杳，想鸺鹠夜哭鼯鼪窜。寸草尽，春晖短。</p>
<p>《船山鼓棹二集》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
