<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书243-2027年02月07日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书243-2027年02月07日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="张子正蒙注卷三">张子正蒙注卷三</h4>
<p>动物篇</p>
<p>此篇论人物生化之理，神气往来应感之几，以明天人相继之妙，形器相资之用，盖所以发知化之旨，而存神亦寓其间，其言皆体验而得之，非邵子执象数以观物之可比也。</p>
<p>动物本诸天，以呼吸为聚散之渐；</p>
<p>动物皆出地上，而受五行未成形之气以生。气之往来在呼吸，自稚至壮，呼吸盛而日聚，自壮至老，呼吸衰而日散。形以神而成，故各含其性。</p>
<p>植物本诸地，以阴阳升降为聚散之渐。</p>
<p>植物根于地，而受五行已成形之气以长。阳降而阴升，则聚而荣；阳升而阴降，则散而槁。以形而受气，故但有质而无性。</p>
<p>物之初生，气日至而滋息；物生既盈，气日反而游散。</p>
<p>有形则有量，盈其量，则气至而不能受，以渐而散矣。方来之神，无顿受于初生之理；非畏、厌、溺，非疫厉，非猎杀、斩艾，则亦无顿灭之理，日生者神，而性亦日生；反归者鬼，而未死之前为鬼者亦多矣。所行之清浊善恶，与气俱而游散于两间，为祥为善，为眚为孽，皆人物之气所结，不待死而为鬼以灭尽无余也。敔按：此论显然有征，人特未之体贴耳。</p>
<p>至之谓神，以其伸也；反之为鬼，以其归也。</p>
<p>用则伸，不用则不伸，鬼而归之，仍乎神矣。死生同条，而善吾生者即善吾死。伸者天之化，归者人之能，君子尽人以合天，所以为功于神也。敔按：全而归之者，必全而后可谓之归也，故曰归者人之能。</p>
<p>气于人，生而不离，死而游散者谓魂，聚成形质，虽死而不散者谓魄。</p>
<p>可以受聪明觉了之灵者，魄也；其不可受者，形也。嗜欲之性，皆魄之所攻取也，但魄离之则不能发其用尔。魄虽不遽散，而久亦归于土，其余气上蒸，亦返于虚，莫非气之聚，则亦无不归于气也。敔按：本文所谓不散者，非终不散也。</p>
<p>海水凝则冰，浮则沤；然冰之才，沤之性，其存其亡，海不得而与焉。推是足以究死生之说。</p>
<p>冰有质，故言才；沤含虚，敌言性。不得而与，谓因乎气之凝浮，海不能有心为之也。凝聚而生，才性成焉；散而亡，则才性仍反于水之神。此以喻死生同于太虚之中，君子俟命而不以死为忧，尽其才，养其性，以不失其常尔。伊川程子改“与”为“有’，义未详。</p>
<p>有息者根于天，</p>
<p>息，呼吸也，动物受天气之动几。</p>
<p>不息者根于地。</p>
<p>植物受地气之静化。</p>
<p>根于天者不滞于用，</p>
<p>视听持行可以多所为。天气载神，故灵。</p>
<p>根于地者滞于方，</p>
<p>离土则槁矣。地气化形，故顽。</p>
<p>此动植之分也。</p>
<p>人者动物，得天之最秀者也，其体愈灵，其用愈广。</p>
<p>生有先后，所以为天序；小大高下相并而相形焉，是谓天秩。</p>
<p>少长有等，老稚殊用，别于生之先后也。高下，以位言；小大，以才量言；相形而自著者也。秩序，物皆有之而不能喻；人之良知良能，自知长长、尊尊、贤贤，因天而无所逆。</p>
<p>天之生物也有序，</p>
<p>其序之也亦无先设之定理，而序之在天者即为理。</p>
<p>物之既形也有秩。</p>
<p>小大高下分矣，欲逾越而不能。</p>
<p>知序然后经正，</p>
<p>经即义也。敬长为义之实，推而行之，义不可胜用矣。</p>
<p>知秩然后礼行。</p>
<p>尊尊、贤贤之等杀，皆天理自然，达之而礼无不中矣。秩序人所必繇，而推之使通，辨之使精，则存乎学问，故博文约礼为希天之始教。</p>
<p>凡物能相感者，鬼神施受之性也；</p>
<p>魄丽于形，鬼之属；魂营于气，神之属，此鬼神之在物者也。魄主受，魂主施，鬼神之性情也。物各为一物，而神气之往来于虚者，原通一于缊之气，故施者不吝施，受者乐得其受，所以同声相应，同气相求，琥珀抬芥，磁石引铁，不知其所以然而感。圣人感人心而天下和平，亦惟其固有可感之性也。</p>
<p>不能感者，鬼神亦体之而化矣。</p>
<p>成形成质有殊异而不相逾者，亦形气偶然之偏戾尔。及其诚之已尽，亦无不同归之理。盖其始也皆一气之伸，其终也屈而归于虚，不相悖害，此鬼神合万汇之往来于一致也。存神者与鬼神合其德，则舞干而苗格，因垒而崇降，不已于诚，物无不体矣。如其骄吝未化，以善恶、圣顽相治而相亢，诚息而神不存，则可感者且相疑贰，而况不能相感者乎！</p>
<p>物无孤立之理，非同异、屈伸、终始以发明之，则虽物非物也。</p>
<p>凡物，非相类则相反。《易》之为象，《乾》《坤》《坎》《离》《颐》《大过》《中孚》《小过》之相错，余卦二十八象之相综，物象备矣。错者，同异也；综者，屈伸也。万物之成，以错综而成用。或同者，如金铄而肖水，木灰而肖土之类；或异者，如水之寒、火之热、鸟之飞、鱼之潜之类。或屈而鬼，或伸而神，或屈而小，或伸而大，或始同而终异，或始异而终同，比类相观，乃知此物所以成彼物之利。金得火而成器，木受钻而生火，惟于天下之物知之明，而合之、离之，消之、长之，乃成吾用。不然，物各自物，而非我所得用，非物矣。</p>
<p>事有始卒乃成，非同异有无相感，则不见其成；不见其成，则虽物非物。</p>
<p>事之所繇成，非直行速获而可以永终。始于劳者终于逸，始于难者终于易，始于博者终于约，历险阻而后易简之德业兴焉。故非异则不能同，而百虑归于一致；非同则不能异，而一理散为万事。能有者乃能无，积之厚而后散之广；能无者乃能有，不讳屈而后可允伸。故曰：“尺蠖之屈以求伸，龙蛇之蛰以全身。”若不互相资以相济，事虽幸成，且不知其何以成，而居之不安，未能自得，物非其物矣。</p>
<p>故曰：“屈伸相感而利生焉。”</p>
<p>凡天下之物，一皆阴阳往来之神所变化。物物有阴阳，事亦如之。其小大、吉凶、善恶之形，知其所屈，而屈此者可以伸彼，知其所伸，而伸者必有其屈；以同相辅，以异相治，以制器而利天下之用，以应事而利彼往之用，以俟命而利修身之用，存乎神之感而已。神者，不滞于物而善用物者也。</p>
<p>独见独闻，虽小异，怪也。出于疾与妄也；共见共闻，虽大异，诚也，出阴阳之正也。</p>
<p>目眚则空中生华，风眩则蝉鸣于耳，虽事所可有，而以无为有，非其实也。妄人之说，不仰观俯察，鉴古知今，而唯挟偶然意见所弋获，而据为道教与之同也。疾风迅雷，非常之甚矣。而共见共闻，阴阳之正，运于太虚，人不能察尔，放君伐暴，成非常之事；制礼作乐，极非常之观，皆体阴阳必然之撰，晓然与天下后世正告之而无思不服。</p>
<p>贤才出，国将昌；子孙才，族将大。</p>
<p>神气先应之也。于此可征鬼神之不掩。</p>
<p>人之有息，盖刚柔相摩、乾坤阖辟之象也。</p>
<p>一屈一伸，交相为感，人以之生，天地以之生人物而不息，此阴阳之动几也。动而成乎一动一静，然必先有乾坤刚柔之体，而后阖辟相摩，犹有气而后有呼吸。</p>
<p>寤，形开而志交诸外也；梦，形闭而气专乎内也。</p>
<p>开者，伸也，闭者，屈也。志交诸外而气舒，气专于内而志隐，则神亦藏而不灵。神随志而动止者也。</p>
<p>寤，所以知新于耳目；梦，所以缘旧于习心。</p>
<p>开则与神化相接，耳自为心效日新之用；闭则守耳目之知而困于形中，习为主而性不能持权。故习心之累，烈矣哉！</p>
<p>医谓饥梦取，饱梦与，凡寤梦所感，专语气于五藏之变，容有取蔫尔。</p>
<p>形闭而神退听于形，故五脏之形有欣厌，心亦随之而结为妄，形滞而私故也。形为神用则灵，神为形用则妄。</p>
<p>声者，形气相轧而成。</p>
<p>触而相迫曰轧。</p>
<p>两气者，谷响雷声之类；</p>
<p>锐往之气与空中固有之气相触而成也。</p>
<p>两形者，桴鼓叩击之类。</p>
<p>两形相触也。然运桴而气亦随之，迫于鼓而发声，则亦无非气也。声之洪纤者，形之厚薄疏密，其气亦殊感。</p>
<p>形轧气，羽、扇、敲矢之类；</p>
<p>敲，音雹，鸣镝也。三者形破气，气为之鸣。</p>
<p>气轧形，人声笙簧之类。</p>
<p>气出而唇舌、匏竹敛之纵之以激成响，气发有洪纤，体有通塞之异，而气之舒疾宣郁亦异。</p>
<p>是皆物感之良能，人皆习之而不察者尔。</p>
<p>不感则寂，感则鸣，本有可鸣之理，待动而应之必速。良能，自然之动几也。</p>
<p>形也，声也，臭也，味也，温凉也，动静也，六者莫不有五行之别，同异之变，皆帝则之必察者与！</p>
<p>温凉，体之觉；动静，体之用。五行之神未成乎形者，散寄于声色臭味气体之中，人资以生而为人用；精而察之，条理具，秩序分焉，帝载之所以信而通也。知天之化，则于六者皆得其所以然之理而精吾义，然亦得其意而利用，而天理之当然得矣。若一一分析以配合于法象，则多泥而不通。张子约言之而邵子博辨之，察帝则以用物，以本御末也，观物象以推道，循末以测本也，此格物穷理之异于术数也。</p>
<p>诚明篇</p>
<p>前篇统人物而言，原天所降之命也。此篇专就人而发，性之蕴于人所受而切言之也。《中庸》曰“天命之谓性”，为人言而物在其中，则谓统人物而言之可也。又曰“率性之谓道”，则专乎人而不兼乎物矣。物不可谓无性，而不可谓有道，道者人物之辨，所谓人之所以异于禽兽也。故孟子曰“人无有不善”，专乎人而言之，善而后谓之道；泛言性，则犬之性，牛之性，其不相类久矣。尽物之性者，尽物之理而已。虎狼噬人以饲其子，而谓尽父子之道，亦率虎狼之性为得其道而可哉？禽兽，无道者也；草水，无性者也；唯命，则天无心无择之良能，因材而笃，物得与人而共者也。张子推本神化，统动植于人而谓万物之一源，切指人性，而谓尽性者不以天能为能，同归殊途，两尽其义，乃此篇之要旨。其视程子以率性之道为人物之偕焉者，得失自晓然易见；而抉性之藏，该之以诚明，为良知之实，则近世窃释氏之沈，以无善无恶为良知者，其妄亦不待辨而自辟。学者欲知性以存养，所宜服膺也。</p>
<p>诚明所知，乃天德良知，</p>
<p>仁义，天德也。性中固有之而自知之，无不善之谓良。</p>
<p>非闻见小知而已。</p>
<p>行所不逮，身所不体，心所不喻，偶然闻一师之言，见一物之机，遂自以为妙悟，小知之所以贼道。</p>
<p>天人异用，不足以言诚；</p>
<p>理，天也；意欲，人也。理不行于意欲之中，意欲有时而逾乎理，天人异用也。</p>
<p>天人异知，不足以尽明。</p>
<p>因理而体其所以然，知以天也；事物至而以所闻所见者证之，知以人也。通学识之知于德性之所喻而体用一源，则其明自诚而明也。</p>
<p>所谓诚明者，性与天道，不见乎小大之别也。</p>
<p>通事物之理、闻见之知与所性合符，达所性之德与天合德，则物无小大，一性中皆备之理。性虽在人而小，道虽在天而大，以人知天，休天于人，则天在我而无小大之别矣。</p>
<p>义命合一存乎理，</p>
<p>义之所在即安之为命，唯贞其常理而已。</p>
<p>仁智合一存乎圣，</p>
<p>天德本合，徇其迹者或相妨也。圣人与时偕行，至仁非柔，大智非察，兼体仁智而无仁智之名。如舜好问好察，智也；隐恶扬善，仁也，合于一矣。</p>
<p>动静合一存乎神，</p>
<p>静动异而神之不息者无间。圣能存神，则动而不离乎静之存，静而皆备其动之理，敦诚不息，则化不可测。</p>
<p>阴阳合一存乎道，</p>
<p>太和所谓道，阴阳具而无倚也。</p>
<p>性与天道合一存乎诚。</p>
<p>诚者，神之实体，气之实用，在天为道，命于人为性，知其合之谓明，体其合之谓诚。</p>
<p>天所以长久不已之道，乃所谓诚。</p>
<p>气化有序而亘古不息，惟其实有此理也。</p>
<p>仁人孝子所以事天成身，不过不已于仁孝而已。</p>
<p>实知之，实行之，必欲得其心所不忍不安，终身之慕，终食之无违，信之笃也。</p>
<p>故君子诚之为贵。</p>
<p>有不诚，则乍勇于为而必息矣；至诚则自不容已，而欲致其诚者，惟在于操存勿使间断，己百己千，勉强之熟而自无不诚矣。</p>
<p>此章直指立诚之功，特为深切著明，尤学者之所宜加勉。</p>
<p>诚有是物，则有终有始；</p>
<p>天道然也，生之必成之，四时序而百物成。</p>
<p>伪实不有，何终始之有，故曰：“不诚无物。”</p>
<p>人为之伪，意起而为之，意尽而止，其始无本，其终必忒。物，谓事也；事不成之谓无物。</p>
<p>“自明诚”，繇穷理而尽性也；“自诚明”，繇尽性而穷理也。</p>
<p>存养以尽性，学思以穷理。</p>
<p>性者，万物之一源，非有我之得私也。</p>
<p>性以健顺为体，本太虚和同而化之理也，繇是而仁义立焉，随形质而发其灵明之知，则彼此不相知而各为一体，如源之分流矣；恃灵明之知发于耳目者为己私智，以求胜于物，逐流而忘源矣。</p>
<p>惟大人为能尽其道，是故立必俱立，知必周知，爱必兼爱，成不独成。</p>
<p>能安其所处为立，各效其材以有用为成。</p>
<p>彼自蔽塞而不知顺吾理者，则亦莫如之何矣？</p>
<p>己私成，则虽有至教，不能移矣。</p>
<p>此章统万物于一源，溯其始而言之，固合人物而言；而曰立，曰成，则专乎人之辞尔。知之必有详略，爱之必有区别，理一分殊，亦存乎其中矣。亲疏贵贱之不同，所谓顺理也；虽周知博爱而必顺其理，盖自天命以来，秩序分焉。知其一源，则必知其分流。故穷理尽性，交相为功，异于墨、释之教，漫灭天理之节文而谓会万物于一己也。</p>
<p>天能为性；人谋为能。</p>
<p>天能者，健顺五常之体；人谋者，察识扩充之用也。</p>
<p>大人尽性，不以天能为能而以人谋为能，</p>
<p>大人不失其赤子之心，而非孤守其恻隐、羞恶、恭敬、自然之觉，必扩而充之以尽其致，一如天之阴阳有实，而必于阖辟动止神运以成化，则道弘而性之量尽矣，盖尽心为尽性之实功也。</p>
<p>故曰：“天地设位，圣人成能。”</p>
<p>天地有其理，诚也；圣人尽其心，诚之者也。</p>
<p>尽性，然后知生无所得，</p>
<p>非己之私得。</p>
<p>则死无所丧。</p>
<p>理明义正而道不缺，气正神清而全归于天，故君子之生，明道焉尔，行道焉尔，为天效动，死则宁焉。丧者，丧其耳目口体，而神无损也。</p>
<p>未尝无之谓体，体之谓性。</p>
<p>无则不可为体矣。人有立人之体，百姓日用而不知尔，虽无形迹而非无实；使其无也，则生理以何为体而得存邪？仁之于父子，义之于君臣，用也；用者必有体而后可用，以此体为仁义之性。</p>
<p>天所性者通极于道，</p>
<p>天所命人而为性者，即以其一阴一阳之道成之。即一非二曰通，此外无杂曰极。人生莫不有性，皆天道也，故仁义礼智与元亨利贞无二道。</p>
<p>气之昏明不足以蔽之；</p>
<p>禀气有昏明，则知能有偏全，而一曲之诚即天之诚，故“乍见孺子”之仁，“无受尔汝”之义，必发于情，莫能终蔽也。</p>
<p>天所命者通极于性，</p>
<p>命以吉凶寿夭言。以人情度之，则有厚于性而薄于命者，而富贵、贫贱、夷狄、患难，皆理之所察。予之以性，即予之以顺受之道，命不齐，性无不可尽也。</p>
<p>遇之吉凶不足以戕之；</p>
<p>性存而道义出，穷通夭寿，何至戕其生理？</p>
<p>不免乎蔽之戕之者，未之学也。</p>
<p>任其质而不通其变，惟学有未至，故其端发见而不充，吉凶杂至而失其素。</p>
<p>性通乎气之外，命行乎气之内。气无内外，假有形而言尔。</p>
<p>人各有形，形以内为吾气之区宇，形以外吾之气不至焉，故可立内外之名。性命乎神，天地万物函之于虚灵而皆备，仁可以无不达，义可以无不行，气域于形，吉凶祸福止乎其身尔。然则命者私也，性者公也，性本无蔽，而命之戕性，惟不知其通极于性也。</p>
<p>故思知人不可不知天，尽其性然后能至于命。</p>
<p>知人，知人道也；知天，知天性也。知性之合于天德，乃知人性之善，明者可诚而昏皆可明；性尽，则无所遇而不可尽吾性之道。繇是而知命之通极于性，与天之命我，吉凶无心而无非顺正者同其化矣。</p>
<p>知性知天，则阴阳鬼神皆吾分内尔。</p>
<p>知性者，知天道之成乎性；知天者，即性而知天之神理。知性知天，则性与天道通极于一，健顺相资，屈伸相感，阴阳鬼神之性情，皆吾所有事，而为吾职分之所当修者矣。</p>
<p>天性在人，正犹水性之在冰，凝释虽异，为物一也；</p>
<p>未生则此理在太虚为天之体性，已生则此理聚于形中为人之性，死则此理气仍返于太虚，形有凝释，气不损益，理亦不杂，此所谓通极于道也。敔按：朱子谓冰水之喻近释，以朱、张论聚散之本体不同也。说详《太和篇》注中。</p>
<p>受光有小大昏明，其照纳不二也。</p>
<p>此亦以水喻性。形之受性，犹水之受光。水以受光为性，人以通理为性，有小大、昏明者，气禀尔；而曲者可致，浊者可澄，其性本能受也，在学以明善而复初尔。此所谓气有昏明不足以蔽之。</p>
<p>天良能本吾良能，顾为有我所丧尔。张子自注：明天人之本无二。</p>
<p>体天之神化，存诚尽性，则可备万物于我。有我者，以心从小体，而执功利声色为己得，则迷而丧之尔。孟子言良知良能，而张子重言良能。盖天地以神化运行为德，非但恃其空晶之体；圣人以尽伦成物为道，抑非但恃其虚灵之悟。故知虽良而能不逮，犹之乎弗知。近世王氏之学，舍能而孤言知，宜其疾入于异端也。</p>
<p>上达反天理，下达徇人欲者与！</p>
<p>反天理，则与天同其神化；徇人欲，则其违禽兽不远矣。</p>
<p>性其总，合两也；</p>
<p>天以其阴阳五行之气生人，理即寓焉而凝之为性。故有声色臭味以厚其生，有仁义礼智以正其德，莫非理之所宜。声色臭味，顺其道则与仁义礼智不相悖害，合两者而互为体也。</p>
<p>命其受，有则也；</p>
<p>厚生之用，有盈有诎，吉凶生死因之，此时位之不齐，人各因所遇之气而受之。百年之内，七尺之形，所受者止此，有则而不能过。</p>
<p>不极总之要，则不至受之分。</p>
<p>极总之要者，知声色臭味之则与仁义礼智之体合一于当然之理。当然而然，则正德非以伤生，而厚生者期于正德。心与理一，而知吾时位之所值，道即在是，穷通寿夭，皆乐天而安土矣。若不能合一于理，而吉凶相感，则怨尤之所以生也。</p>
<p>尽性穷理而不可变，乃吾则也。</p>
<p>性无所不可尽，故舜之于父子，文王之于君臣，极乎仁义而无不可尽。唯其于理无不穷，故吉凶生死，道皆行焉，所遇者变而诚不变，吾之则无往而非天则，非若命之有则，唯所受而不能越也。</p>
<p>天所自不能已者谓命，不能无感者谓性。</p>
<p>万类灵顽之不齐，气运否泰之相乘，天之神化广大，不能择其善者而已其不善者；故君子或穷，小人或泰，各因其时而受之。然其所受之中，自有使人各得其正之理，则生理之良能自感于伦物而必动，性贯乎所受不齐之中而皆可尽，此君子之所以有事于性，无事于命也。</p>
<p>虽然，圣人犹不以所可忧而同其无忧者，有相之道存乎我也。</p>
<p>君子有事于性，无事于命，而圣人尽性以至于命，则于命不能无事焉。天广大而无忧，圣人尽人道，不可同其无忧，故顽嚚必格，知其不可而必为。是以受人之天下而不为泰，匹夫行天子之事而不恤罪我，相天之不足，以与万物合其吉凶，又存乎尽性之极功，而合两所以协一也。</p>
<p>湛一，气之本；</p>
<p>太虚之气，无同无异，妙合而为一，人之所受即此气也。故其为体，湛定而合一，湛则物无可挠，一则无不可受。学者苟能凝然静存，则湛一之气象自见，非可以闻见测知也。</p>
<p>攻取，气之欲。</p>
<p>物而交于物，则有同有异而攻取生矣。</p>
<p>口腹于饮食，鼻舌于臭味，皆攻取之性也。</p>
<p>气之与神合者，固湛一也，因形而发，则有攻取，以其皆为生气自然之有，故皆谓之性。生以食为重，故言饮食臭味以该声色货利。</p>
<p>知德者属厌而已，</p>
<p>性有之，不容绝也。知德者知吾所得于天之不专系于此，则如其量以安其气而攻取息。</p>
<p>不以嗜欲累其心，不以小害大、以末丧本焉尔。</p>
<p>心者，湛一之气所含。湛一之气，统气体而合于一，故大；耳目口体成形而分有司，故小。是以鼻不知味，口不闻香，非其所取则攻之；而一体之间，性情相隔，爱恶相违，况外物乎。小体，末也；大体，本也。</p>
<p>心能尽性，“人能弘道”也；性不知检其心，“非道弘人”也。</p>
<p>天理之自然，为太和之气所体物不遗者为性；凝之于人而函于形中，因形发用以起知能者为心。性者天道，心者人道，天道隐而人道显；显，故充恻隐之心而仁尽，推羞恶之心而义尽。弘道者，资心以效其能也。性则与天同其无为，不知制其心也；故心放而不存，不可以咎性之不善。</p>
<p>尽其性，能尽人物之性；至于命者，亦能至人物之命；</p>
<p>牛之穿而耕，马之络而乘，蚕之缫而丝，木之伐而薪，小人之劳力以养君子，效死以报君国，岂其性然哉？其命然尔。至于命，则知命以乐天，取于人物者有节不淫，而杀生皆敦乎仁，立命以相天治。夫人物者，裁成有道，而茂对咸若其化，人物之命皆自我而顺正矣。</p>
<p>莫不性诸道，命诸天。敔按：性诸道，言人物之性莫非道；命诸天，言人物之命莫非天。</p>
<p>上智下愚，有昏明而无得丧；禽兽于人，有偏全而无违离。知其皆性诸道，故取诸人以为善，圣不弃愚；观于物以得理，人不弃物。知其皆命诸天，则秩叙审而亲疏、上下各得其理，节宣时而生育、肃杀各如其量。圣人所以体物不遗，与鬼神合其吉凶，能至人物之命也。</p>
<p>我体物未尝遗，物体我知其不遗也。敔按：物体我，犹言物以我为体。</p>
<p>能体物，则人物皆以我为体，不能离我以为道，必依我之绥以为来，动以为和，九族睦，百姓昭，黎民变，鸟兽草木咸若，物无有能遗我者。</p>
<p>至于命，然后能成己成物，不失其道。</p>
<p>己无不诚，则循物无违而与天同化，以人治人，以物治物，各顺其受命之正，虽不能知者皆可使繇，万物之命自我立矣。所以然者，我与人物莫不性诸道，命诸天，无异理也。</p>
<p>以生为性，既不通昼夜之道，且人与物等，故告子之妄不可不诋。</p>
<p>知觉运动，生则盛，死则无能焉。性者，天理流行，气聚则凝于人，气散则合于太虚，昼夜异而天之运行不息，无所谓生灭也。如告子之说，则性随形而生灭，是性因形发，形不自性成矣。曰性善者，专言人也，故曰“人无有不善”。犬牛之性，天道广大之变化也，人以为性，则无所不为矣。</p>
<p>性于人无不善，</p>
<p>乾道变化，各正性命，理气一源而各有所合于天，无非善也。而就一物言之，则不善者多矣，唯人则全具健顺五常之理。善者，人之独也。</p>
<p>系其善反不善反而已；</p>
<p>攻取之气，逐物而往，恒不知反。善反者，应物之感，不为物引以去，而敛之以体其湛一，则天理著矣。此操存舍亡之几也。</p>
<p>过天地之化，不善反者也。</p>
<p>食色以滋生，天地之化也，如其受命之则而已。恃其攻取之能而求盈，则湛一之本，迷而不复。</p>
<p>命于人无不正，</p>
<p>天有生杀之时，有否泰之运，而人以人道受命，则穷通祸福，皆足以成仁取义，无不正也。</p>
<p>系其顺与不顺而已；</p>
<p>尽其道而生死皆顺也，是以舜受尧之天下，若固有之；孔子畏于匡，厄于陈、蔡而无忧。</p>
<p>行险以侥幸，不顺命者也。</p>
<p>故必尽性而后可至于命。</p>
<p>形而后有气质之性，</p>
<p>气质者，气成质而质还生气也。气成质，则气凝滞而局于形，取资于物以滋其质；质生气，则同异攻取各从其类。故耳目鼻口之气与声色臭味相取，亦自然而不可拂违，此有形而始然，非太和缊之气、健顺之常所固有也。旧说以气质之性为昏明强柔不齐之品，与程子之说合。今按张子以昏明强柔得气之偏者，系之才而不系之性，故下章详言之，而此言气质之性，盖孟子所谓口耳目鼻之于声色臭味者尔。盖性者，生之理也。均是人也，则此与生俱有之理，未尝或异；故仁义礼知之理，下愚所不能灭，而声色臭味之欲，上智所不能废，俱可谓之为性。而或受于形而上，或受于形而下，在天以其至仁滋人之生，成人之善，初无二理。但形而上者为形之所自生，则动以清而事近乎天；形而后有者资形起用，则静以浊而事近乎地。形而上者，亘生死、通昼夜而常伸，事近乎神；形而后有者，困于形而固将竭，事近乎鬼；则一屈一伸之际，理与欲皆自然而非繇人为。故告子谓食色为性，亦不可谓为非性，而特不知有天命之良能尔。若夫才之不齐，则均是人而差等万殊，非合两而为天下所大总之性；性则统乎人而无异之谓。</p>
<p>善反之，则天地之性存焉。</p>
<p>天地之性，太和缊之神，健顺合而无倚者也。即此气质之性，如其受命之则而不过，勿放其心以徇小体之攻取，而仁义之良能自不可掩。盖仁义礼智之丧于己者，类为声色臭味之所夺，不则其安佚而惰于成能者也。制之有节，不以从道而奚从乎！天地之性原存而未去，气质之性亦初不相悖害，屈伸之间，理欲分驰，君子察此而已。</p>
<p>故气质之性，君子有弗性者焉。</p>
<p>弗性，不据为己性而安之也。</p>
<p>此章与孟子之言相为发明，而深切显著，乃张子探本穷归之要旨，与程子之言自别，读者审之。</p>
<p>人之刚柔、缓急，有才与不才，气之偏也。</p>
<p>昏明、强柔、敏钝、静躁，因气之刚柔、缓急而分，于是而智愚、贤不肖若自性成，故荀悦、韩愈有三品之说，其实才也，非性也。性者，气顺理而生人，自未有形而有形，成乎其人，则固无恶而一于善，阴阳健顺之德本善也。才者，成形于一时升降之气，则耳目口体不能如一，而聪明干力因之而有通塞、精粗之别，乃动静、阖辟偶然之机所成也。性借才以成用，才有不善，遂累其性，而不知者遂咎性之恶，此古今言性者，皆不知才性各有从来，而以才为性尔。商臣之蜂目豺声，才也，象之傲而见舜则忸怩，性也；舜能养象，楚不能养商臣尔。居移气，养移体，气体移则才化，若性则不待移者也。才之美者未必可以作圣，才之偏者不迷其性，虽不速合于圣，而固舜之徒矣。程子谓天命之性与气质之性为二，其所谓气质之性，才也，非性也。张子以耳目口体之必资物而安者为气质之性，合于孟子；而别刚柔缓急之殊质者为才，性之为性乃独立而不为人所乱。盖命于天之谓性，成于人之谓才；静而无为之谓性，动而有为之谓才。性不易见而才则著，是以言性者但言其才而性隐。张子辨性之功大矣哉！敔按：动而有为之谓才，才，所谓心之官。心之体为性，心之用为情，心之官为才。</p>
<p>天本参和不偏。养其气，反之本而不偏，则尽性而天矣。</p>
<p>天与性一也，天无体，即其资始而成人之性者为体。参和，太极、阴、阳，三而一也。气本参和，虽因形而发，有偏而不善，而养之以反其本，则即此一曲之才，尽其性而与天合矣。养之，则性现而才为用；不养，则性隐而惟以才为性，性终不能复也。养之之道，沉潜柔友刚克，高明强弗友柔克，教者，所以裁成而矫其偏。若学者之自养，则惟尽其才于仁义中正，以求其熟而扩充之，非待有所矫而后可正。故教能止恶，而诚明不倚于教，人皆可以为尧、舜，人皆可以合于天也。</p>
<p>性未成则善恶混，故亹亹而继善者，斯为善矣。</p>
<p>成，犹定也，谓一以性为体而达其用也。善端见而继之不息，则终始一于善而性定矣。盖才虽或偏，而性之善者不能尽掩，有时而自见；惟不能分别善者以归性，偏者以归才，则善恶混之说所以疑性之杂而迷其真。继善者，因性之不容掩者察识而扩充之，才从性而纯善之体现矣，何善恶混之有乎？</p>
<p>恶尽去则善因以亡，故舍曰“善”，而曰“成之者性”。</p>
<p>恶尽去，谓知性之本无恶，而不以才之偏而未丧者诬其性也。善恶相形而著，无恶以相形，则善之名不立，故《易》言：“继之者善，成之者性。”分言之而不曰性善，反才之偏而恰合于人，以其可欲而谓之善矣。善者，因事而见，非可以尽太和之妙也。抑考孟子言天之降才不殊，而张子以才为有偏，似与孟子异矣。盖陷溺深，则习气重而并屈其才，陷溺未深而不知存养则才伸而屈其性。故孟子又言“为不善非才之罪”，则为善亦非才之功可见。是才者性之役，全者不足以为善，偏者不足以为害，故困勉之成功，均于生安。学者当专于尽性，勿恃才之有余，勿诿才之不足也。</p>
<p>德不胜气，性命于气；德胜其气，性命于德。</p>
<p>继善而得其性之所固有曰德。此言气者，谓偏气成形，而气即从偏发用者也。胜气者，反本而化其偏也。德不至而听才气之所为，则任其一偏之为，而或迪或逆，善恶混而吉凶亦无据矣。以善之纯养才于不偏，则性焉安焉于德而吉无不利，则皆德之所固有，此至于命而立命也。</p>
<p>穷理尽性，则性天德，命天理，</p>
<p>与天同德，则天之化理在我矣。</p>
<p>气之不可变者，独死生修夭而已。</p>
<p>气成乎形，体之强弱形，则凝滞而不可变，故跖寿而颜夭。</p>
<p>故论死生则曰“有命”，以言其气也；</p>
<p>形气之厚薄不可变也。</p>
<p>语富贵则曰“在天”，以言其理也。</p>
<p>理御气而可变者也。</p>
<p>此大德所以必受命，易简理得而成位乎天地之中也。</p>
<p>易简，乾、坤之德，所谓天德。成位乎中者，君师天下而参赞天地。</p>
<p>所谓天理也者，能悦诸心，能通天下之志之理也。能使天下悦且通，则天下必归焉。</p>
<p>天之聪明，自民能通天下之志而悦之，人归即天与，此天命之实，理固然也。</p>
<p>不归焉者，所乘所遇之不同，如仲尼与继世之君也。</p>
<p>仲尼不遇尧、舜之荐，无可乘之权，故德不加于天下，民不知归；而继世之君，非桀、纣之无道，尚能有其位。</p>
<p>“舜、禹有天下而不与焉”者，正谓天理驯致，非气禀当然，非志意所与也。</p>
<p>舜、禹未尝受天子之命于初生之气禀，唯以德驯致之，穷理尽性而命即理，于斯著矣。然理至而命自至，固无欲得之心，自无或爽之命，理则然也。</p>
<p>“必曰舜、禹”云者，非乘势则求焉者也。</p>
<p>继世之君乘势而有天下，命乎气也。汤、武则未尝无求之之心，非与天通理，故可曰俟命而不可曰至于命。有天下而不与，则以德驯致而无心，所以合一于神化。此明天子之位，舜、禹能以其德驯致，则吉凶、祸福何不自我推移，而特非有心为善以徼福者之所能与也。</p>
<p>利者为神，滞者为物。</p>
<p>皆气之为也。其本体之清微者，无性而不通，不疾而速；及其聚而成象，又聚而成形，则凝滞而难于推致矣。</p>
<p>是故风雷有象，不速于心；心御见闻，不弘于性。</p>
<p>风雷无形而有象，心无象而有觉，故一举念而千里之境事现于俄顷，速于风雷矣。心之情状虽无形无象，而必依所尝见闻者以为影质，见闻所不习者，心不能现其象。性则纯乎神理，凡理之所有，皆性之所函，寂然不动之中，万象赅存，无能御也。是以天之命，物之性，本非志意所与；而能尽其性，则物性尽，天命至，有不知其所以然者而无不通。盖心者，翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）辟之几，无定者也；性者，合一之诚，皆备者也。</p>
<p>上智下愚，习与性相远既甚而不可变者也。</p>
<p>气之偏者，才与不才之分而已；无有人生而下愚，以终不知有君臣父子之伦及穿窬之可羞者。世教衰，风俗坏，才不逮者染于习尤易，遂日远于性而后不可变，象可格而商臣终于大恶，习远甚而成乎不移，非性之有不移也。</p>
<p>纤恶必除，善斯成性矣；察恶未尽，虽善必粗矣。</p>
<p>性无不善，有纤芥之恶，则性即为蔽，故德之已盛，犹加察于几微；此《虞书》于精一执中之余，尤以无稽、弗询为戒，为邦于礼明乐备之后，必于郑声、佞人致谨也。心无过而身犹有之，则不能纯粹以精，以成乎性焉安焉之圣德也。</p>
<p>“不识不知，顺帝之则”，有思虑识知，则丧其天矣。</p>
<p>思虑者，逆诈、亿不信之小慧；识知者，专己保残之曲学。天即理也，私意虽或足以知人而成事，而不能通于天理之广大，与天则相违者多矣。张子此言，与老、释相近而所指者不同，学者辨之。</p>
<p>“君子所性”，与天地同流，异行而已焉。</p>
<p>一于天理之自然，则因时合义，无非帝则矣。异行者，裁成天地之道，辅相天地之宜，自成其能也。</p>
<p>“在帝左右”，察天理而左右也。</p>
<p>无不在之谓察。左右者，与时偕行而无所执也。</p>
<p>天理者，时义而已。</p>
<p>理者，天所昭著之秩序也。时以通乎变化，义以贞其大常，风雨露雷无一成之期，而寒暑生杀终于大信。君子之行藏刑赏，因时变通而协于大，中左宜右有，皆理也，所以在帝左右也。</p>
<p>君子教人，举天理以示之而已；其行己也，述天理而时措之也。</p>
<p>小慧所测，记问所得，不恃以为学诲，所明者一以其诚而已。诚者，天理之实然，无人为之伪也。</p>
<p>和乐，道之端乎！</p>
<p>和者于物不逆，乐者于心不厌，端，所自出之始也。道本人物之同得而得我心之悦者，故君子学以致道，必平其气，而欣于有得，乃可与适道；若操一求胜于物之心而视为苦难，早与道离矣。下章言诚言敬，而此以和乐先之。非和乐，则诚敬局隘而易于厌倦，故能和能乐，为诚敬所自出之端。</p>
<p>和则可大，乐则可久；天地之性，久大而已矣。</p>
<p>不气矜以立异，则时无不可行，物无不可受；不疲形以厌苦，则终食无违，终身不去。和乐者，适道之初心，而及其至也，则与天地同其久大矣。性体性也；太虚之体，缊大和，是以聚散无恒而不穷于运。孔子之学不厌，教不倦，人皆可学而不能岁，唯其用情异也。</p>
<p>莫非天也，</p>
<p>耳目口体之攻取，仁义礼智之存发，皆自然之理，天以厚人之生而立人之道者也。</p>
<p>阳明胜则德性用，阴浊胜则物欲行。</p>
<p>阳动而运乎神，阴静而成乎形，神成性，形资养，凡物欲之需，皆地产之阴德，与形相滋益者也。气动而不凝滞于物，则怵惕恻隐之心无所碍而不穷于生；贪养不已，驰逐物欲，而心之动几息矣。</p>
<p>领恶而全好者，其必繇学乎！</p>
<p>好善恶恶，德性也；领者，顺其理而挈之也。阳明之德，刚健而和乐，阴浊则荏苒而贼害以攻取于物，欲澄其浊而动以清刚，则不可以不学。学者用神而以忘形之累，日习于理而欲自遏，此道问学之所以尊德性也。</p>
<p>不诚不庄，可谓之尽性穷理乎？</p>
<p>释氏以天理为幻妄，则不诚；庄生以逍遥为天游，则不庄；皆自谓穷理尽性，所以贼道。</p>
<p>性之德也未尝伪且慢，故知不免乎伪慢者，来尝知其性也。</p>
<p>性受于天理之实然，何伪之有！虽居静而函万化以不息，何慢之有！若王介甫之杂机朽，苏子瞻之好骄乐，皆自言知性，所知者释氏、庄生之所谓性也，恍忽无实而徜徉自废之浮气也。居处恭，执事敬，与人忠，乃以体性之诚；心恒存而性显，则不待推求而知之真矣。</p>
<p>勉而后诚庄，非性也。</p>
<p>勉强则志困而气疲，求其性焉安焉，未能也。</p>
<p>不勉而诚庄，所谓“不言而信，不怒而威”者与！</p>
<p>勉者存其迹，不勉者存其神；存神之至，与天地同其信威。中庸言勉强则成功一，而张子以勉为非性，似过高而不切于学者。乃释此篇之旨，先言和乐而后言诚庄，则学者适道之始，必以和乐之情存诚而庄莅，然后其为诚庄也可继，驯而致之，圣人之至善合天，不越乎此。盖中庸所言勉强者，学问思辨笃行之功，固不容已于勉强；而诚庄乃静存之事，勉强则居之不安而涉于人为之偏。且勉强之功，亦非和乐则终不能勉；养蒙之道，通于圣功，苟非其本心之乐为，强之而不能以终日。故学者在先定其情，而教者导之以顺。古人为教，先以勺、象，其此意欤！</p>
<p>生直理顺，则吉凶莫非正也。</p>
<p>义不当死，则慎以全身，义不可生，则决于致命，直也。气常伸而理不可屈，天所命人之正者此也。</p>
<p>不直其生者，非幸福于回，则免难于苟也。</p>
<p>处安平而枉以幸福，必临难而苟于求免。凭气数之偶然，幸而得福者有矣；以正言之，刑戮之民尔。</p>
<p>“屈伸相感而利生”，感以诚也；</p>
<p>屈则必伸，伸则必屈，善其屈以裕其伸，节其伸所以安其屈，天地不息之诚，太和不偏之妙也。人能以屈感伸，敛华就实，而德自著；以伸感屈，善其得者善其丧，皆体天地自然之实理，修身俟命而富贵不淫，贫贱不屈，夭寿不贰，用无不利矣。</p>
<p>“情伪相感而利害生”，杂之伪也。</p>
<p>情，实也。事之所有为情，理之所无为伪。事可为而即为，而不恤其非理之实，以事起事，以名邀名，以利计利，则虽事或实然，而杂之以妄，幸而得利，害亦伏焉。</p>
<p>至诚则顺理而利，伪则不循理而害，顺性命之理，则所谓吉凶，莫非正也；逆理则凶为自取，吉其险幸也。</p>
<p>诚者，吾性之所必尽，天命之大常也。顺之则虽凶而为必受之命，逆则虽幸而得吉，险道也，险则末有不危者。故比干死而不与恶来同其诛，曹丕、司马昭虽窃大位而祸延于世，不可以屈伸之数，幸事之或有而不恤理之本无也。</p>
<p>此章释《易传》之旨而决之于义利之分，为天道物理之恒，人禽存去之防，其言深切。学者近取而验吾心应感之端，决之于几微，善恶得失，判为两途，当无所疑矣。</p>
<p>“莫非命也，顺受其正。”顺性命之理，则得性命之正；灭理穷欲，人为之招也。</p>
<p>性命之理本无不正，顺之，则当其伸而自天佑之，当其屈而不愧于天。若灭理穷欲以侥幸者，非其性之本然，命之当受，为利害之感所摇惑而致尔。</p>
<p>《张子正蒙注》卷三终</p>
<h6 id="阅读日期-2027年02月07日-2027年02月10日-共-4-天">阅读日期：
2027年02月07日-2027年02月10日 共： 4 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
