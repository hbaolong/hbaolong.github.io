<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书248-2027年1月8日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书248-2027年1月8日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="张子正蒙注卷八">张子正蒙注卷八</h4>
<p>乐器篇</p>
<p>此篇释《诗》《书》之义。而先之以《乐》，《乐》与《诗》相为体用者也。</p>
<p>乐器有相，周、召之治与！</p>
<p>相，韦表糠里。《记》曰“治乱以相”，相之音菀而不宣，所以节音之杂乱，周、召之治还醇止乱之道。</p>
<p>其有雅，太公之志乎！</p>
<p>雅，柷类，以木为桶，中有椎，击之。《记》曰“讯疾以雅”，促乐使疾也，功以速成而定，故曰“太公之志”。</p>
<p>雅者正也，直己而行正也，故讯疾蹈厉者，太公之事邪！</p>
<p>敬胜怠，义胜欲，正己而正人，以伐无道，事不得缓。</p>
<p>《诗》亦有《雅》，亦正言而直歌之，无隐讽谲谏之巧也。</p>
<p>正《雅》直言功德，变《雅》正言得失，异于风之隐谲，故谓之《雅》，与乐器之雅同义。即此以明《诗》《乐》之理一。</p>
<p>《象武》，武王初有天下，象文王武功之舞，歌《维清》以奏之。张子自注：成童舞之。</p>
<p>戡黎伐崇，文王之武功。</p>
<p>《大武》，武王没，嗣王象武王之功之舞，歌《武》以奏之。张子自注：冠者舞之。酌，周公没，嗣王以武功之成繇周公，告其成于宗庙之歌也。张子自注：十三舞焉。</p>
<p>“酌”，《礼记》作“勺”。此明《诗》《乐》之合一以象功。学者学《诗》则学乐，兴与成，始终同其条理。惟其兴发志意于先王之盛德大业，则动静交养，以墒于四支，发于事业，蔑不成矣。</p>
<p>兴己之善，观人之志，群而思无邪，怨而止礼义，入可事亲，出可事君。但言君父，举其重者也。</p>
<p>奋发于为善而通天下之志，群而贞，怨而节，尽己与人之道，尽于是矣。事父事君以此，可以寡过，推以行之，天下无非中正和平之节，故不可以不学。</p>
<p>志至诗至，有象必可名，有名斯有体，故礼亦至焉。</p>
<p>象，心有其成事之象也。礼，见于事而成法则也。诗以言达志，礼以实副名，故学诗可以正志，可以立体。</p>
<p>幽赞天地之道，非圣人而能哉！</p>
<p>凡有其理而未形，待人而明之者，皆幽也。圣人知化之有神，存乎变合而化可显，故能助天地而终其用。</p>
<p>诗人谓“后稷之穑，有相之道”，赞育之一端也。</p>
<p>天能生之，地能成之，而斟酌饱满以全二气之粹美者，人之能也。穑有可丰美之道而未尽昭著，后稷因天之能，尽地之利，以人能合而成之，凡圣人所以用天地之神而化其已成之质，使充实光辉，皆若此。</p>
<p>礼矫实求称，或文或质，居物后而不可常也。</p>
<p>实，情也，情不足则益之以文，情有余则存之以质。物亦实也，情已动而事且成，乃因时因事而损益之，在情事之后，矫之正也。文质各矫其偏，故不可常。</p>
<p>他人才未美，故绚饰之以文；庄姜才甚美，乃更绚饰之用质素。</p>
<p>质已成之后，礼因损益之以致美，无一定之绚在才质之先也。此明因才节宣之道存乎礼，故有其质者，不可不学礼以善其后。</p>
<p>下文“绘事后素”，素谓其材，字虽同而义施各异，故设色之工，材黄白者必绘以青赤，材赤黑必绘以粉素。</p>
<p>绘非异色，则文不足以宣，故礼以人之情而著其美，酌情事之异而损有余、补不足也。敔按：此章注义，亦就张子之意而通之。</p>
<p>“陟降庭止”，上下无常，非为邪也，进德修业，欲及时也。“在帝左右”，所谓欲及时者与！</p>
<p>作而有为，上也，陟也；退而自省，下也，降也；一陟一降，皆有天理之明明赫赫者临之于庭，则动静无恒而一于正道。不执一，则存省愈严，陟降一心，德业一致，此朝乾夕惕、存神尽性之密用，作圣之功于斯至矣。</p>
<p>《江沱》之媵以类行而欲丧朋，故无怨；嫡以类行而不能丧其朋，故不以媵备数。</p>
<p>类者，贵贱之分，朋，私心也。媵安于卑贱之类而忘己私，嫡处于尊贵而恃其类，怀私以不能容物，此得朋丧朋之异，公私之分也。</p>
<p>卒能自悔，得安贞之吉，乃终有庆而其啸也歌。</p>
<p>自悔，则能丧其私而先迷后得矣。坤之为德，以厚载有容为美，而私心间之，则吝而骄；惟去私以广容，而后能承天以利正，妇道也，臣道也，下学逊志，遏欲以存理之始功也。</p>
<p>采枲耳，议酒食，女子所以奉宾祭、厚君亲者足矣；又思酌使臣之劳，推及求贤审官，王季、文王之心，岂是过与！</p>
<p>此引伸《毛传》之旨而广言之。尽仁孝以为本，而推以爱贤任官，王季、文王之德也；后妃以顺承之，则乾、坤合德矣。</p>
<p>《甘棠》初能使民不忍去，中能使民不忍伤，卒能使民知心敬而不渎之以拜，</p>
<p>以拜为致敬之辞，于义未安。</p>
<p>非善教寝明，能取是于民哉！</p>
<p>繇善教，故仁声作。</p>
<p>“振振”，劝使勉也；“归哉归哉”，序其情也。</p>
<p>先劝君子急公而后望其归，发乎情，止乎礼义。</p>
<p>“卷耳”，念臣下小劳则思小饮之，</p>
<p>兕觥。</p>
<p>大劳则思大饮之，</p>
<p>金罍。</p>
<p>甚则知其怨苦嘘叹。妇人能此，则阴诐私谒害政之心，知其无也。</p>
<p>一于正则不邪。</p>
<p>“绸直如发”，贫者纵无余，顺其发而直韬之尔。</p>
<p>纵以帛敛发而作，古者不露发，帛有余，则斜缠绕之，帛不足，则裁直条如其发之长而直韬之，此言俭而不失其容也。</p>
<p>《蓼萧》《棠华》“有誉处兮”，皆谓君接己温厚，则下情得伸，谗毁不入而美名可保也。</p>
<p>处，谓居之安也。谗毁之人，皆繇君有刻薄疑忌之心；君仁臣忠，无所容其间矣。</p>
<p>《商颂》“顾予烝尝，汤孙之将”，言祖考来顾以助汤孙也。</p>
<p>祭者，子孙之心，然必时和年丰，天人胥洽，而后礼备；而孝思可伸，则在祖考之佑助也。古者以祭成为大福。敔按：引此亦与“陟降庭止，在帝左右”之意相通。</p>
<p>“鄂不”，兄弟之见，不致文于初，本诸诚也。</p>
<p>鄂，花萼；不，音跗；花承蒂小茎也。花方含蕊，文未著，而之生意在中，兴兄弟之好一本诸诚，非徒尚文。</p>
<p>《采苓》之诗，舍旃则无然，为言则求所得，所誉必有所试，厚之至也。</p>
<p>舍旃，毁之令斥也；无然，无毁也；为言，扬其美也；求所得，察其何所得当于道。誉必试也，毁则无誉，必试而谓之厚者，人之刻薄贼恩，喜怒自任，非其本心；惟轻信人言而不自求诸心，能不因人为毁誉，则好恶从心而伤害于物者多矣。</p>
<p>简，略也，无所难也，甚则不恭焉。</p>
<p>难，去声。于物无所难，以为不足较也。</p>
<p>贤者仕禄，非迫于饥寒，不恭莫甚焉。</p>
<p>孔子为委吏乘田，免于饥寒则去之。此伶官非以贫故，而谓世不足与有为，仕于卑贱，不恭之甚矣。</p>
<p>“简兮简兮”，虽刺时君不用，然为士者不能无太简之讥，故诗人陈其容色之盛，善御之强，</p>
<p>推其贤以责备之。</p>
<p>与夫君子繇房繇敖、不语其材武者异矣。</p>
<p>君子阳阳，安分自得，无疾世之意，故无责焉。</p>
<p>“破我斧”“缺我斨”，言四国首乱，乌能有为，徒破缺我斧斨而已；</p>
<p>四国：商、奄、管、蔡。</p>
<p>周公征而安之，爱人之至也。</p>
<p>谅其无能为而不穷兵致讨，念其愚而安之，周公之心，纯乎仁爱。</p>
<p>《伐柯》言正当加礼于周公，取人以身也。</p>
<p>屈己而后能下贤。</p>
<p>其终见《书》“予小子其新逆”。</p>
<p>成王终成此诗之志。</p>
<p>九罭，言王见周公当大其礼命，则大人可致也。</p>
<p>君臣合德则礼命自隆，大人以道致，所谓“同声相应，同气相求”也。</p>
<p>《狼跋》，美周公不失其圣，卒能感人心于和平也。</p>
<p>庸人处变而不知自裁以礼，其贤者则改节降志以自贬损而免患，若郭子仪是已。圣人达于屈伸之感而贞其大常，静正而物自感，心无私累，则物我之气俱顺。人心之和平，公心之和平化之也。</p>
<p>《甫田》“岁取十千”，一成之田九万亩。</p>
<p>九万亩，百井也。按四井为邑，四邑为丘，四丘为甸，甸地方八里，旁加一里为成，止六十五井，五万八千五百亩，此云“九万亩”未详。</p>
<p>公取十千亩，九一之法也。</p>
<p>后稷之生，当在尧舜之中年，</p>
<p>舜摄政而使稷教稼穑，已强仕矣，此云“中年”，未详。</p>
<p>而《诗》云“上帝不宁”，疑在尧时高辛子孙为二王后，而诗人称帝尔。</p>
<p>此谓上帝为天子之称，疑者，未定之辞。实则稷盖帝挚之子，生于诸侯废挚，尧即位之初。挚，尧兄也，兄废弟立，未尝改姓易服，不得称“二王后”。此说未安。</p>
<p>《唐棣》，枝类棘枝，随节屈曲，</p>
<p>未详。</p>
<p>其华一偏一反，</p>
<p>向外生者偏，内出者反。</p>
<p>左右相矫，因得全体均正。偏，喻管、蔡失道，反，喻周公诛殛。言我岂不思兄弟之爱，以权宜合义，主在远者尔。</p>
<p>所系者家国之大。</p>
<p>《唐棣》本文王之诗，</p>
<p>以“唐棣”为“棠棣”，又云“文王作”，盖误。</p>
<p>此一章周公制作，序己情而加之，</p>
<p>谓周公增此一章。</p>
<p>仲尼以不必常存而去之。</p>
<p>汉注合上“可与共学”为一章，以偏反之反为反经合权之比，而张子因之，义多未顺。张子之学主于心得，于博学详说之功多所简忽，若此类是也。</p>
<p>日出而阴升自西，日迎而会之，雨之候也，</p>
<p>日自东而西，微雨自西而东，与日相会合，阴阳和则雨。</p>
<p>喻昏姻之得礼者也；</p>
<p>阳迎阴，男下女，以崇廉节也。</p>
<p>日西矣而阴生于东，</p>
<p>日已去而阴逐其后，日无会阴之心，阴强奔随之，雨终不成。</p>
<p>喻昏姻之失道者也。</p>
<p>“朝于西，崇朝其雨”，正而和也；“在东，则人莫敢指”，不正之气也。张子此说为长。朱子谓虹蜺天之淫气，不知微雨漾日光而成虹，人见之然尔，非实有虹也。言虹饮于井者，野人之说。</p>
<p>鹤鸣而子和，言出之善者与！</p>
<p>善则物必应。</p>
<p>鹤鸣鱼潜，畏声闻之不臧者与！</p>
<p>鹤鸣而声闻于天，鱼潜而或在渚，不善则不可掩也。故必善其鸣而慎其潜，乃以得臧。取喻同而义异，《易》以言好仁之益，《诗》以示恶不仁之警。</p>
<p>“彼晨风，郁彼北林”，晨风虽鸷击之鸟，犹时得退而依深林而止也。</p>
<p>兴劳人之不得息。</p>
<p>《渐渐之石》言“有豕白蹢，烝涉波矣”。豕之负涂曳泥，其常性也；今豕足皆白，众与涉波而去，水患之多为可知也。</p>
<p>水患多则征人劳。</p>
<p>“君子所贵乎道者三”，犹“王天下有三重焉”，言也，动也，行也。</p>
<p>君子所贵乎道，求之身而已；言、行、动皆本诸身之道，立其本而中和致，乃可以制礼作乐。若读数文章稽于众，习之者能赞之，犹笾豆之事，任之有司可也。故道以反经为大。</p>
<p>耇造德降，则民诚当作“”。和而凤可致；故鸣鸟闻，所以为和气之应也。</p>
<p>天地人物之气，其原一也。民和则天和不干，天和则物效其和，德施普降，和气达于万民，而物应之不爽矣。</p>
<p>九畴次叙：民资以生，莫先天材，故首曰五行；</p>
<p>畴，事也；九事皆帝王临民之大法。五行者，非天化之止于此，亦非天之秩分五者而不相为通，特以民生所资，厚生利用，需此五者，故炎上、润下、曲直、从革、稼穑及五味，皆就人所资用者言之。五行，天产之才以养民，而善用之者君道也；五事，天命之性以明民，而善用之者君德也；皆切乎民事而言，故曰范，曰畴。汉以后儒者不察，杂引术数家言，分配支离，皆不明于《洪范》之旨；而医卜星命之流，因缘附会以生克休王之鄙说。张子决言其为资生之材以辟邪说，韪矣。</p>
<p>君天下必先正己，故次五事；</p>
<p>正己而后可正人，践形尽性，所以正己。</p>
<p>己正然后邦得而治，故次八政；</p>
<p>八政以节宣五行而立为常典。</p>
<p>政不时举必昏，故次五纪；</p>
<p>合于天乃顺于人。</p>
<p>五纪明然后时措得中，故次建皇极；</p>
<p>极建则随时以处中。</p>
<p>求大中不可不知权，故次三德；</p>
<p>刚柔正直，各适其宜，权也。</p>
<p>权必有疑，故次稽疑；</p>
<p>循常而行，人谋定则可不待卜筮，行权有疑，而后决之以鬼谋。</p>
<p>可征然后疑决，故次庶征；</p>
<p>卜筮隐而天象显。</p>
<p>福极征，然后可不劳而治，故九以向劝终焉。</p>
<p>刑赏合天则大法行，而非徒恃法也。</p>
<p>五为数中，故皇极处之；权过中而合义者也，故三德处六。</p>
<p>次叙之说，亦理之一端。以洛书证之，抑有不尽然者，读者不必泥也。</p>
<p>“亲亲尊尊”。</p>
<p>周道也。</p>
<p>又曰“亲亲尊贤”，</p>
<p>周公治鲁之道。</p>
<p>义虽各施，然而亲均则尊其尊，尊均则亲其亲为可矣。</p>
<p>亲尊互酌而重者见矣。</p>
<p>若亲均尊均，则齿不可以不先，此施于有亲者不疑。</p>
<p>昭穆亦序齿之推也。</p>
<p>若尊贤之等，则于亲之杀，必权而后行。</p>
<p>贤均则以亲疏尊卑为等。</p>
<p>急亲贤为尧、舜之道，</p>
<p>亲贤，谓亲而贤者。</p>
<p>然则亲之贤先得之于疏之贤者为必然。</p>
<p>先得，急之也；谓先举而尊之。</p>
<p>尧明俊德于九族而九族睦，</p>
<p>明，显也；表而尊之，则人皆喻于为善之荣。</p>
<p>章俊德于百姓而万邦协，黎民雍；</p>
<p>九族之贤既举而后举庶士。百姓，谓百官赐族姓者。</p>
<p>皋陶亦以惇叙九族、庶明励翼为迩可远之道；</p>
<p>庶明，庶士之贤者。迩可远，谓即迩以及远。</p>
<p>则九族勉敬之人固先明之，然后远者可次叙而及。</p>
<p>周道以亲亲为本，一尧、舜之道也。</p>
<p>《大学》谓“克明俊德”为自明其德，不若孔氏之注愈。</p>
<p>义民，安分之良民而已；</p>
<p>仅免于恶而不足与为善。</p>
<p>俊民，俊德之民也。</p>
<p>俊，大也；德大则所施亦大。</p>
<p>官能，则准牧无义民；</p>
<p>乡党自好者，可使安于野而不可使在官。</p>
<p>治昏则俊民用散。</p>
<p>取小善而弃大德，昏主之所以坏风俗也；虽圣世不能无乡原，惟置而不用，则不足以贼德。</p>
<p>五言乐语，歌咏五德之言也。</p>
<p>乐语，所歌之文词。</p>
<p>“卜不习吉”，言卜官将占，先决问人心，有疑乃卜，无疑则否。</p>
<p>理显于明而故索之幽，徒乱德而已。</p>
<p>“朕志无疑，人谋佥同”。故无所用卜；鬼神必依，龟筮必从，</p>
<p>幽明无二理。</p>
<p>故不必卜筮，玩习其吉以渎神也。</p>
<p>谋已决而欲得吉占，玩神以自快而已。</p>
<p>衍忒未分，有悔吝之防，此卜筮之所繇作也。</p>
<p>衍忒，数之过也。事非常而过于常数，为之则悔，不为则吝，故卜筮以决之。若吉凶之数适如其理，则受人之天下而不辞，蹈白刃而不避，何卜筮之有！卜筮者，所以审在己之悔吝，而非为吉凶也。</p>
<p>王禘篇</p>
<p>此篇略释《三礼》之义，皆礼之大者，先王所以顺天之秩叙而精其义者也。张子之学以立礼为本，而言礼则辨其大而遗其细。盖大经有一定之理，而恭敬、撙节、退让之宜，则存乎人之随时以处中，而不在乎度数之察也。</p>
<p>“礼不王不禘”，则知诸侯岁阙一祭为不禘明矣。</p>
<p>谓夏、商春礿夏禘，即于夏季时享行大禘，诸侯不禘，则夏不祭。</p>
<p>至周以祠为春，以禴为夏，宗庙岁六享，则二享四祭为六矣。</p>
<p>二享：禘、祫；四祭：祠、禴、尝、烝。</p>
<p>诸侯不禘，其四享与！</p>
<p>四时之祭阙其一，合祫而四。周制，诸侯各以其方助祭天子，故其时不行宗庙之祭。</p>
<p>夏、商诸侯，夏特一祫，《王制》谓“礿则不禘，禘则不尝”，假其名以见时祀之数尔；作《记》者不知文之害意，过矣。</p>
<p>《王制》盖谓诸侯祠则不礿，礿则不尝，亦言阙一祭尔。假夏、商时享之名谓礿为禘，于文未审，恐读者不察，且疑诸侯之亦禘，害于礼矣。夏、商诸侯，夏时天子大禘之时而祫祭，非禘也。作《记》者，汉文帝博士。</p>
<p>禘于夏、周当是“商”字之讹。为春夏，尝于夏、商为秋冬，作《记》者交举，以二气对互而言尔。</p>
<p>言禘以该礿，言尝以该烝，《礼记》专言禘尝者，以阴阳二气之变，故于夏秋之交相对而言，略春冬而举夏秋，要以夏、商之礼为名；若周，则禘在时享之外。</p>
<p>享尝云者，享为追享朝享，禘亦其一尔。</p>
<p>所自出之帝远矣，故云追享。朝享者，诸侯觐王亦有享礼，以下奉上之通词，故禘亦可云享。</p>
<p>尝以配享，亦对举秋冬而言也。夏、商以禘为时祭，知追事之必在夏也。</p>
<p>谓夏、商因夏之时祭而行大禘，故以与尝对举，尝言秋冬，享言春夏。</p>
<p>然则夏、商天子，岁乃五享，</p>
<p>谓五祭。</p>
<p>禘列四祭，并祫而五也。</p>
<p>以不王不禘，禘为大享，故知夏禘之外不更别行时祭。</p>
<p>周改禘为禴，则天子享六；</p>
<p>禘祫二祭，于四祭外别举之。</p>
<p>诸侯不禘，</p>
<p>祫而不禘。</p>
<p>又岁阙一祭，则亦四而已矣。《王制》所谓天子犆礿、祫禘、祫尝、祫烝，既以禘为时祭，则祫可同时而举。张子自注：礿以物薄，而犆尝从旧。</p>
<p>祫禘云者，据夏、商而言；祫禘、祫尝、祫烝，谓随三时可并行祫祭。</p>
<p>诸侯礿犆，张子自注：如天子。禘一犆一祫，言于夏禘之时正为一祭，</p>
<p>不祫也。</p>
<p>特一祫而已。</p>
<p>祫随秋冬行之。</p>
<p>然则不王不禘，又著见于此矣。</p>
<p>大禘不得言犆言祫；诸侯之言禘，非禘也，孟夏时享之名也。</p>
<p>又云尝祫烝祫，则尝蒸且祫无疑矣。</p>
<p>秋尝冬烝，可于一时并行，祫祭实止一祫也。</p>
<p>若周制亦当阙一时之祭，则当云诸侯祠则不禴，禴则不尝。</p>
<p>以夏、商之礼言，故云禘。若以周制言之，则当云祠禴，不当云礿禘；作《记》者杂用三代之文，故害于意。反复释此，所以申明不王不禘之大义。</p>
<p>庶子不祭祖，张子自注：不止言王考而已。</p>
<p>大夫三庙而上，皆有祖庙祀始受命者。</p>
<p>明其宗也；张子自注：明宗子当祭也。</p>
<p>庶子即为大夫，不得专立祖庙，后世乃可祖之；若宗子，则虽不为大夫，亦必祭祖。</p>
<p>不祭祢，张子自注：以父为亲之极甚者，故又发此文。</p>
<p>上庶子对继祖之宗子而言，此庶子兼对继祢之宗子而言。苟为庶子，则祢且不祭，况祖乎！</p>
<p>明其宗也。</p>
<p>唯继祢之宗子乃得祭祢；庶子贵，以其牲就宗子而行事。</p>
<p>庶子不为长子斩，不继祖与祢故也。张子自注：此以服言，不以祭言，故又发此义。</p>
<p>凡庶子皆不继祖，即有继祢者，亦不为其长子斩，况继祢者虽嫡长，但继己而已，非祖祢之继，义不得伸。</p>
<p>“庶子不祭殇与无后者”，《注》：“不祭殇者，父之庶”，</p>
<p>《注》，郑氏《注》也。不继祢之庶子，不继己之殇。</p>
<p>盖以殇未足语世数，特以己不祭祢，故不祭之。</p>
<p>此释郑《注》，言殇非父之適孙，不足列世数。己既非继祢之宗，则殇卑贱不得祭。</p>
<p>“不祭无后者，祖之庶也”，</p>
<p>二句，郑氏《注》文。于祖为庶孙，虽于祢为適子，可以祭殇，而不可以祭诸父昆弟之无后者。</p>
<p>虽无后，以其成人备世数，当祔祖以祭之，己不祭祖，故不得而祭之也。</p>
<p>释郑《注》，言己不敢入祖庙而祭，则共其祭物而宗子主焉，己不祭也。</p>
<p>“祖庶之殇则自祭之也”，</p>
<p>二句郑氏注文。己为祖庶，于祢为适，则可祭己之适殇。</p>
<p>言庶孙则得祭其子之殇者，以己为其祖矣，无所祔之也。</p>
<p>释郑《注》，言庶子，祖之庶也。己之殇，己之適长殇，己为其祖者，己可祭祢为殇之祖矣。无所祔，言不须祔于己之祖庙。</p>
<p>“凡所祭殇者唯適子”，</p>
<p>郑氏《注》文。此適子，谓殇。</p>
<p>此据《礼》天子下祭殇五，皆適子適孙之类。故知凡殇非適不得特祭，惟从祖祔食。</p>
<p>释郑《注》，言必有承祖世爵之贵乃特祭之，其他则难世数，必祔食乃祭。</p>
<p>“无后者，谓诸父昆弟”，</p>
<p>郑氏《注》文。</p>
<p>殇与无后者如祖庙在小宗之家，祭之如在大宗。张子自注：见《曾子问》注。</p>
<p>此引伸郑《注》而言。祖庙在小宗之家，谓大夫更立祖庙别为一宗者。如在大宗，即祔于小宗家之庙，不必合于大宗，从祖而已。</p>
<p>殷而上七庙，自祖考而下五，并远庙为祧者二，</p>
<p>据《王制》而言。</p>
<p>无不迁之太祖庙。至周有不毁之祖，</p>
<p>谓后稷。</p>
<p>则三昭三穆，四为亲庙，二为文、武二世室，并始祖而七。</p>
<p>谓周之亲庙止于四世，五世则祧。</p>
<p>诸侯无二祧，</p>
<p>谓世室。</p>
<p>故五。</p>
<p>四亲庙，与始封之君而五。</p>
<p>大夫无不迁之祖，则一昭一穆，</p>
<p>父与王父。</p>
<p>与祖考而三，</p>
<p>祖考，谓曾祖。大夫不世官，祀之三世而止。</p>
<p>故以祖考通谓为太祖。</p>
<p>名为太祖，实祖考也；以西向之尊，故称太祖。</p>
<p>若祫，则请于其君，并高祖干祫之。张子自注：干祫之，不当祫而特祫之也。</p>
<p>并，合也；干，求也。大夫不得合祭，贵大夫请于君而得行合食之礼。</p>
<p>孔《注》“《王制》谓周制”，亦粗及之而不详尔。</p>
<p>孔《注》，孔颖达《疏》。《王制》所云，非周制也。天子诸侯亲庙各四，所谓五世而斩也。然二昭二穆必于四世，胡氏谓父死子继，兄终弟及，皆为一世，则有兄弟踵立，如齐桓公四子皆为君，则不得祀其祖；且兄弟为昭穆而昭穆乱，其说非也。人君无子，则早立继嗣，必以其昭穆，其未立者，非如汉之冲、质，君道未成，则自私而轻宗庙，当以无后祔食之例祔于祖庙，而不入世数。可知虽天子诸侯无后，亦不得特立庙也。</p>
<p>“铺筵设同几”，疑左右几一云。</p>
<p>享祖考以妣合食则设同几。言同者，以别于左右各一几也。疑者，释其疑之谓。</p>
<p>交鬼神异于人，故夫妇而同几。</p>
<p>人道则夫妇有别，交祖考者以神道，神则阴阳合德而资生，孝子慈孙以其精意感神于漠，即己之志气而神在焉。己为考妣合一之身，不得有阴阳男女之异，鬼神无嫌，不必别也。</p>
<p>求之或于室，或于祊也。</p>
<p>于室者，正祭；于祊，绎祭也。一神而求之多方，神无定在也。夫妇同几而不嫌于同，一神两求而不嫌于异，知分合聚散之理，然后知礼之精义而入神。</p>
<p>祭社稷五祀百神者，以百神之功报天之德尔。</p>
<p>百神，皆天之神所分著者也，随所著而报之。天德无方体，唯天子飨帝然。抑分而使人各效其报，以不忘资始之德。</p>
<p>故以天事鬼神，事之至也，理之尽也。</p>
<p>事鬼神而归本于天，乃穷理以尽人事之至。淫祀者以鬼事鬼，不当于礼，其黩甚矣。</p>
<p>“天子因生以赐姓，诸侯以字为谥当是“氏”字之讹。”，盖以尊统上、卑统下之义。</p>
<p>天子赐诸侯之姓，推原其所自生，故鲁、卫同于姬，齐、纪同于姜，本所自出之帝，统于一尊，所以尊诸侯而上之。诸侯赐大夫之氏，因王父之字为氏，不得上统于始祖，分族命氏，以明其所自出之卑。君臣之分，于斯著矣。</p>
<p>“天子因生以赐姓”，难以命于下之人，亦尊统上之道也。</p>
<p>下之人，同姓之大夫也。天子命其大夫之氏，亦必分而各使为氏，与侯国同。天子之大夫视侯，然唯诸侯则因生赐姓，而大夫否，尊统于上不得及下也。子男虽卑，君道也；天子之大夫虽贵，臣道也。</p>
<p>此章旧分为二，今合之。</p>
<p>据《玉藻》，疑天子听朔于明堂，诸侯则于太庙，就藏朔之处告祖而行。</p>
<p>听朔，颁朔也。诸侯奉朔藏于太庙，每月告祖而行。胡氏曰：“月，王月也。王者赞天敷治，自己制之，诸侯不敢自专，待命于尊亲。”</p>
<p>受命祖庙，作龟祢宫，次序之宜。</p>
<p>此师行之礼，受命宜于尊者，卜吉宜于亲者。</p>
<p>公之士及大夫之众臣为“众臣”，公之卿大夫、卿大夫之室老及家邑之士为“贵臣”。</p>
<p>公之士，公之众有司也；大夫之众臣仕于大夫为群有司，非室老，又非宰邑者也。卿、大夫，公之贵臣；室老、邑宰，大夫之贵臣。</p>
<p>上言“公士”，所以别士于公者也；</p>
<p>此释《丧礼》之文。别士于公，与士于家者也。士于家，更不在公室众臣之列，愈贱而服愈降。</p>
<p>下言“室老士”，所以别士于家者也。</p>
<p>别士于家者，于公之士也，公之士不为大夫服。</p>
<p>众臣杖不以杖即位，疑义与庶子同。</p>
<p>分卑则不得伸其哀。</p>
<p>“適士”，疑诸侯荐于天子之士及王朝爵命之通名。</p>
<p>诸侯所荐，仕于天子而受三命为士者，与诸侯之士有功而王命之者，皆曰適士。適士，对庶士之称。</p>
<p>盖三命方受位天子之朝，</p>
<p>于王朝有班位。</p>
<p>一命再命受职受服者，疑官长自辟除，未有位于王朝，故谓之“官师”而已。</p>
<p>官长，六官之长，诸侯自命者亦如之。</p>
<p>“小事则专达”，盖得自达于其君，不俟闻于长者，礼所谓“达官”者也。</p>
<p>引《周礼》以证《礼记》达官之义。</p>
<p>所谓“达官之长”者，得自达之长也；</p>
<p>官皆统于六官为之长，而达官又各有长，如今制钦天监行人司遥属礼部，而监正司正又为之长。</p>
<p>所谓“官师”者，次其长者也。然则达官之长必三命而上者，官师则中士而再命者，庶士则一命为可知。</p>
<p>《周礼》“小事则专达”，天子之官也。诸侯亦有达官之长，故以《周礼》推之，知其亦有专达之官，而有长有二，长上士，二则中、下士，故达官之长，于诸侯为贵臣。</p>
<p>“赐官”，使臣其属也。张子自注：若卿大夫以室老士为贵臣，未赐官则不得臣其士也。</p>
<p>明非但诸侯得有其臣，卿大夫既赐官，亦得臣其室老士。</p>
<p>祖庙未毁，教于公宫。</p>
<p>女子许嫁，教之三月。</p>
<p>则知诸侯于有服族人亦引而亲之，如家人焉。</p>
<p>女子既然，则男子可知。诸侯绝期，而云有服者，以士礼推之，五世内服属也。</p>
<p>“下而饮”者，不胜者自下堂而受饮也。其争也，争为谦让而已。</p>
<p>自安于不能，让道也。</p>
<p>君子之射，以中为胜，不必以贯革为胜。侯以布，鹄以革，其不贯革而坠于地者，中鹄为可知矣。</p>
<p>鹄，栖皮于布，侯之中也。布易贯，革难贯，至革而坠，中可知矣。</p>
<p>此“为力不同科”之一也。</p>
<p>有力则贯，无力则否，先王因材取人而不求备，于《射礼》见其一。</p>
<p>“知死而不知生，伤而不吊。”</p>
<p>伤，哭也。</p>
<p>畏、厌、溺可伤尤甚，故特致哀死者，</p>
<p>畏，兵死；厌，木石厌死；溺，没水死。</p>
<p>不吊生者以异之。</p>
<p>虽知生亦不吊，盖哀致于死者，则不暇及于生者。而致其亲之死于畏、厌、溺，则不孝慈矣，虽与相知，绝之可也。为君父战而死者，非畏也，不在不吊之科。</p>
<p>且“如何不淑”之词，无所施焉。</p>
<p>有故而死，无容问之。此旧注文，申释之以明情与文之必称。</p>
<p>“博依善依”，永而歌乐之也；</p>
<p>习其音调也。</p>
<p>“杂服”，杂习于制数服近之文也。</p>
<p>近，犹习也。音调文仪，非礼乐之至，然器繇道设，舍器而无以见道。</p>
<p>《春秋》大要，天子之事也。</p>
<p>大要，谓褒贬寓刑赏之权。</p>
<p>故曰：“知我者其唯《春秋》乎，罪我者其唯《春秋》乎！”</p>
<p>胡氏之说备矣。</p>
<p>“苗而不秀者”与下“不足畏也”为一说。</p>
<p>一说，犹言一章。</p>
<p>《张子正蒙注》卷八终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
