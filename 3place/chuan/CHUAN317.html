<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书317-2027年6月2日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书317-2027年6月2日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="姜斋六十自定稿">姜斋六十自定稿</h4>
<p>自叙</p>
<p>境识生则患不得，熟则患失之，与其失之也宁不得，此予所知而自惧者也。五十以前，不得者多矣。五十以后，未敢谓得，一往每几于失；中间不无力为檠括，而檠括之难，予自知之，抑自提之。</p>
<p>诗言志，又曰，诗以道性情。赋，亦诗之一也。人苟有志，死生以之，性亦自定，情不能不因时尔。楚人之谓叶公子高，一日君胡胄，一日君胡不胄，云胄云不胄，皆情之至者也。叶公子高处此，殆有难言者。甲寅以还，不期身遇之，或谓予胡胄，或谓予胡不胄，皆爱我者，谁知予情。予且不能自言，况望知者哉！</p>
<p>此十年中，别有《柳岸吟》，欲遇一峰白沙定山于流连骀宕中。学诗几四十年，自应舍旃，以求适于柳风桐月，则与马班颜谢了不相应，固其所已。彼体自张子寿《感遇》开之先，朱文公遂大振金玉。窃谓使彭泽能早知此，当不仅为彭泽矣。阮步兵仿佛此意，而自然别为酒人。故和阮和陶各如其量，止于阮陶之边际，不能欺也。</p>
<p>庚申上巳湘西草堂记。</p>
<p>姜斋六十自定稿</p>
<p>五言古诗</p>
<p>拟古诗十九首 庚戌</p>
<p>临歧送远道，春草生道傍。春草生有时，远行去无方。逝水无西归，游子怨流光。高台多夕风，平原足晨霜。去者日益永，留者情益警。玄云迷四郊，方望不得逞。思君褰罗帏，灭烛无余影。弃置良独难，没生誓幽秉。</p>
<p>东园桃李花，南国蛾眉女。灼灼相矜悦，遥遥动心语。清歌不再发，无袖无双举。昔为弦上思，今为梦中聚。芳菲非我春，为欢复何许。</p>
<p>灼灼三春风，萦萦杨柳色。年少去我徂，芳菲不再得。迟我心所钦，良书寄怀忆。迢递千里间，神皋有仙宅。朱凤遗清音，青天回羽翼。玉轸动鸣琴，素月辉相即。仿佛垂丹梯，云签降消息。愿言欣相从，含情无终极。</p>
<p>殷勤重殷勤，置酒遥相期。华烛摇虚牖，流光动哀丝。中觞促密坐，欲言还自疑。怀情不忍戢，劝勉当及兹。为欢托荣观，结爱在新知。飞蓬非久要，胡为守枯枝。词终起相谢，微生命有涯。</p>
<p>客从淇水来，导我游朝歌。广陌聚高居，冠盖彯绮罗。良夕奏哀弦，繁声惊素波。师延亡千载，遗怨何其多。黄鹄感其音，群飞以阿傩。高楼离思女，长夜颦青蛾。闻者无厌情，歌者益以和。清琴有希音，吾心将如何。</p>
<p>日南有归客，问讯珊瑚枝。海水深不测，飘零无反时。相见既无端，相忆无与知。惟持憔悴心，毕命以为期。</p>
<p>太阳敛西晖，纤月出云际。夕风改晨色，群星相连缀。征鸟怀故栖，遥天方远逝。巢燕依梁宇，流萤漾池砌。念我结发游，纳交相砥砺。去者日以疏，遗我成孤赘。宵露不及晨，余霜无久丽。自非金石心，谁能永匏系。</p>
<p>梧桐生井干，桐叶落井中。结缡事君子，飞蓬附秋风。秋风有息时，飞蓬委荒阡。间关逐君行，中道悲弃捐。依君日苦短，别君日苦延。伤哉惊飙集，吹此雨绝天。日没群星出，长夜未有端。</p>
<p>桂树萦晨霜，芳滋久不渝。采之无所赠，不忍置路隅。怀袖经岁年，中心良自殊。殷勤自畴昔，谁为爱斯须。</p>
<p>涤涤秋宇清，泫泫华露滋。冉冉弦月微，杳杳双星期。良辰既不屡，终夕亦有涯。脉脉相视间，为欢还自疑。未必经年中。绸缪无转移。</p>
<p>日落登崇冈，顾望青天高。四维何茫茫，浮云但萧骚。群动既非一，吾身若秋毫。自非精诚彻，蠕动徒已劳。精魄无固存，奄忽成焄蒿。及今百年内，何者终吾操。</p>
<p>所思不可见，所怨不可移。忽如飘风集，贸贸何所之。平生交与好，长逝相追随。中野飞磷光，白日为之迷。函意以永世，千载将谁知。</p>
<p>南山崔以嵬，上与浮云连。俯视何浩浩，飞鸟翔其间。延眺须臾中，心目凄以闲。置身如流波，旦夕空百端。焉能役心志，随物增忧烦。畴昔邀大梁，结交多英贤。千里不相弃，良书托归翰。宝玦白玉光，系以双金环。佩之四座惊，彷徨发长叹。所叹非偶尔，白璧当自完。</p>
<p>阳春二三月，绿草被修路。青林无鲜华，啼亘晨暮。凄彼泉下人，不知春风度。驱驱无返辙，谁者为新故。往古既复然，非我独忧惧。天物各推迁，胡为滋惊怖。虑苦不得甘，早计良已误。灭性以求真，浮光栖月露。鼎鼎百年中，含情抱贞素。</p>
<p>古人不可期，今人当奈何。对酒乍相忘，援琴发清歌。适意方在兹，忧患徒相加。愤世而忘己，吾生亦有涯。商山采芝人，迹迩心自遐。</p>
<p>和月春已徂，林鸟有余声。落英无返顾，流览怛中情。宝刀垂鞶带，昔我何所营。中宵不自戢，仿佛感精灵。邂逅良人姿，执手相徂征。心好自旖旎，随风飘长缨。虽非思所臻，乍觏亦不惊。愿言托白首，畴云中路倾。绸缪不相释，屡顾念平生。怀抱申此夕，感之双涕零。</p>
<p>白月流素天，微霜满空际。开轩极远目，清霄何迢递。仲秋玄鸟归，季秋阳雁至。染丝弄机杼，纵横成锦字。上有永别离，下有金石誓。不知将寄谁，绸缪结封识。经年藏宝箧，置之不忍视。</p>
<p>昔我游日南，中道至合浦。池水碧以寒，叆叇莫能睹。得此径寸珠，云自鲛人所。缄以金泥封，借之龙文组。中夜投君怀，当知寸心苦。</p>
<p>清风吹华灯，明星启东方。起步中庭间，形影相彷徨。夙昔志远游，迟暮迷津梁。灭烛从假寐，欲罢固难忘。浩叹以彻旦，不知泪沾裳。</p>
<p>拟阮步兵咏怀</p>
<p>出门何所适，极目延云容。白月照广川，绿畎生清风。飞鸟去天末，萧条无余踪。置意良独难，归来扣哀桐。</p>
<p>阿环握灵符，翩然降桂宫。执戟侍清宴，佩玉相从容。嘉会虽迢递，畜意无终穷。二八妙娥，筝璈荡虚空。穆耳注心感，欻焉返阆风。怀情不再觌，徒乃见狡童。万年独离伤，精爽谁为通。</p>
<p>凉风西南来，吹此浮云兴。连蜷相异态，奄忽如有凭。日暮灵雨飞，消释如春冰。步上商南山，挥手谢太清。肝胆一胡越，百年非我生。明灭随须臾，吾心固不能。</p>
<p>石陨睢阳都，夙昔为明星。顷刻不自信，哀乐异其情。韶风荣腐草，春霰摧初英。去日亦已往，来日自多惊。惟有王子乔，凌空吹玉笙。</p>
<p>结士苦不早，黄金何足言。远闻悲歌士，屠狗近居燕。揽衣欲就之，时命忽我迁。蟠泥中道困，蛟龙无羽翰。归休南山下，日月如流丸。弃置平生心，荒忽如秋烟。</p>
<p>鸾鸟栖开明，玕琪映毛羽。西日不匿晖，永夕炫金缕。深心非世知，有时戴戈舞。览德无良期，裴回生愤怒。慈俭以全身，高深定何补。</p>
<p>芳春去我远，九夏行将迁。靡草阅炎日，鲜蔓无久延。归禽避飘风，深林相哀喧。披衣视河汉，恻怆悲高天。当时非所谋，及今良固然。</p>
<p>白日寒云，长夜复阴雨。夕萤流湿光，因风欻相聚。奔兽不违林，惊禽亦怀侣。下士情不深，目迎心已许。悲歌难自固，上蔡余酸楚。失弓原郢客，逐日非夸父。要领诚不惜，孰为同草腐。</p>
<p>泛舟浮湄水，逶迤青枫林。湄水去不息，言下湘江浔。停楫长太息，明月照我衿。天宇幂广野，平原气萧森。夕鸟瞑不飞，游鱼喧籁阴。寸心不自得，何况飞与沈。</p>
<p>邺台新宫，高阳矜广宅。游冶相纷奔，追欢倒屐舄。黄雀在枌榆，取之若芥珀。华山有高士，烧金方结客。舒卷无浅心，灵蜕托仙迹。</p>
<p>燕台多高风，易水扬洪波。白日照绮疏。冠盖相经过。踔厉古今间，感慨何其多。望诸无返驾，洹上计复讹。黄金台已芜，北望空山阿。宋子迹云远，谁为绍悲歌。</p>
<p>蔓草萦咸阳，云是阿房宫。雏凤复双飞，莫辨雌与雄。山河既绸缪，宴处时从容。挟弹鸣金馁，垂杨骄青骢。意气生豪族，芳尘散春风。努力拾新翘，无言恤飞蓬。秉烛继白日，为欢无终穷。</p>
<p>长夏生景风，飘然过我墟。蓬居困杲日，赪影过桑榆。延睇望广天，胡为自挛拘。西台有余哀，聊城无报书。生我自有天，憔悴与之俱。</p>
<p>白日回南辕，草木芸以黄。时改心易惊，哀情随大荒。远视无所怀，但念有悲凉。西晖徐以下，微风过墟冈。庭宇旷萧森，披帷延星光。</p>
<p>早岁好词赋，文酒相追随。引誉动当时，将为名在兹。抚剑游广都，悲歌归山涯。玄冥共白日，何者不吾欺。驱马上高冈，咫尺生崟欹。乃知杨公叹，非缘道多歧。</p>
<p>湘水千里来，东下巴丘湖。迢递连广野，青山幽墟。云气浮远白，西南接苍梧。落日登迥冈，飞鸟去已孤。暝色没高树，墟烟下平芜。俯仰求寸心，不知意所俱。姣女多情向，烈士无旁趋。皎日照此怀，行歌一欷歔。</p>
<p>悠悠青天高，不知生所终。巫咸已上天，欲诉将奚从。但见大壑间（大壑，《沅湘耆旧集》作“丘壑”。），日暮生清风。惊鱼跳渌水，秋蛩吟兰丛。怀我心所钦，邂逅相迎逢。</p>
<p>浮云起东南，悠然骛西北。驶影无淹留，凝望滋迷惑。前者既萧散，后来空悯默。岂为仰观者，伫迹从察识。稚鸟空翔飞，冯风鼓羽翼。达人知其微，驰驱无轨则。末生轻风，孤心自相得。</p>
<p>念我心所欢，远在玉山岑。戴胜冠崔嵬，文鸾奏知音。妙药青麟脂，薰风生瑶琴。日夕延伫之，绵邈心淫淫。三五明月满，光晖发云林。神爽一相接，携手连讴吟。企望亦不遐，悲哉年岁侵。</p>
<p>楚人得亡弓，塞叟有归驹。乍尔亦为欢，达人哂其愚。明月照形影，恻恻夫何如。回风扬秋毫，宁转造化枢。冏彼柔曼子，犹知泣前鱼。玄珠握重渊，金石终不渝。</p>
<p>心颜诚自我，云容悲素苍。耿耿霜月霁，长啸惊八荒。青天有鸣鸿，孤飞不成行。闻其哀噭音，疑尔悲稻粱。所志在鷽鸠，枋榆亦可翔。</p>
<p>支祁降横流，十日恣炎焚。英灵相委顺，千载无秋春。刀圭讵偶尔，灵液起沉沦。凤笙非世响，十载将上宾。自信匪无功，勤立丹台勋。</p>
<p>方壶与圆峤，相去无黍米。星河流其间，日月荡其里。孤游忘岁月，奇璨争纷诡。调良驾河车，六龙就方轨。补天西北倾，奠地东南委。清虚非久居，沉沦安足纪。</p>
<p>夙昔惊我怀，离合遂无端。结好在中途，绸缪苦不安。飙风吹落叶，夕阴凄以寒。握手未及终，裴回歧路间。骸兽啼我前，离怨无与殚。焉得三青鸟，从之生羽翰。</p>
<p>五言绝句</p>
<p>怀入山来所栖伏林谷三百里中小有丘壑辄畅然欣感各述以小诗得二十九首
庚戌</p>
<p>排子岭</p>
<p>稻亩绿茸茸，平田接回坞。桥下流水声，龙湫昨夜雨。</p>
<p>狮子峰</p>
<p>飞鸟摇岭色，渐与峰顶齐。凝眸绝涧影，已转碧潭西。</p>
<p>黑沙潭</p>
<p>苔冷千年绿，春寒一片云。回襟避疏雨，人语不相闻。</p>
<p>续梦庵</p>
<p>旧梦已不续，无如新梦惊。溪云沾竹尾，滴沥过三更。</p>
<p>双髻峰</p>
<p>西峰亘铜梁，北岭矗荆紫。百里见阴镫，遥知光发此。</p>
<p>黄沙潭</p>
<p>落叶绝行踪，随意披疏筿。龙气动乔木，空潭无猿鸟。</p>
<p>溪波岩</p>
<p>棕笠溅飞珠，回头不知处。徙倚望前山，斜阳转高树。</p>
<p>妙高峰</p>
<p>阴光浮石壁，长如春水生。僧归夕磬后，回首见西清。</p>
<p>车辙亭</p>
<p>偶然成辙迹，古人意何取。伫立无与言，前峰正疏雨。</p>
<p>方广路</p>
<p>未从方广游，知为方广路。定有夕烟霏，天光露晴树。</p>
<p>啸台</p>
<p>午日尚瞳昽，紫光衬玄叶。暄气上台阴，香风吹冻蝶。</p>
<p>补衲台</p>
<p>闻有补衲名，学之跏趺坐。蒻叶摇森森，竹鼠穿裙过。</p>
<p>洗衲池</p>
<p>瀑布良可观，临之喧不清。水帘垂一尺，微送佩环声。右岳后</p>
<p>青溪石门</p>
<p>欲作飞猱度，不畏苍苔深。森森开一面，斜日照前林。</p>
<p>西石门</p>
<p>循壁渡泉桥，知有幽人宅。山气动馡，香獐夜来迹。</p>
<p>松纹石亭</p>
<p>僧归绕曲涧，回首望林端。遥知爱啼鸟，也向树梢看。</p>
<p>坞云庵</p>
<p>曲逐峡田上，遥期松径终。凉风中岭合，西日一尖红。右祁邵之间</p>
<p>钓竹源</p>
<p>杉竹迷千嶂，豆苗萦一湾。麏不相避，肥草隐潺湲。</p>
<p>云台山</p>
<p>佛宇不可知，云留高树里。日落钟磬声，随云度溪水。右零陵北洞</p>
<p>西庄源</p>
<p>古树何年种，归禽来一双。茅斋读《易》罢，摇影入闲窗。</p>
<p>小祗园</p>
<p>宛转破千嶂，平畴起绿烟。自然知兰若，不过鸟飞边。右宜江</p>
<p>小云山</p>
<p>夕气澄若浓，星光敛清炯。林外露悬灯，未知何峰顶。</p>
<p>昭阳庵</p>
<p>归鸦度何所，夕照移西岑。荫入蔚蓝色，萧萧松桧阴。</p>
<p>阁岩</p>
<p>欲以贻来者，锡之阁名。终古知不知，今兹自含情。</p>
<p>桃坞</p>
<p>曳杖行何适，桃花一坞红。回塘积落英，从君识东风。</p>
<p>雪竹山</p>
<p>杨坟一竿竹，空外影千寻。六月飞冰雪，埋心直到今。</p>
<p>茱萸塘</p>
<p>绿苞绽绀珠，红泉酝香屑。采采及清秋，汝南有真诀。</p>
<p>败叶庐</p>
<p>败叶留不扫，铮扣哀弦。虫吟凄切外，秋色倍清喧。</p>
<p>观生居</p>
<p>寒月出东岭，流光入浅廊。万心函片晌，一缕未消香。右湘西</p>
<p>昭山 乙卯</p>
<p>曲曲见昭山，孤青不相舍。湘水送千帆，凝眸几人也。</p>
<p>终古石自碧，深春花欲红。澄潭凝一碧，云末出双虹。</p>
<p>避乱石鸡村同载谋小憩 己未</p>
<p>苍壁不受春，转入溪流曲。桃花影外天，微波动新绿。</p>
<p>飞鸟随风叶，梨花漾碧晶。溪山得圆净，鸡犬亦萧清。</p>
<p>不知身忽轻，已度青茸表。疏雨何妨飞，林端露清晓。</p>
<p>仇池九十泉，桃源千万树。古人丧乱中，自选林泉住。</p>
<p>五言近体</p>
<p>过芋岩不直 己酉</p>
<p>隐几非畴昔，天游各徜徉。古槐珠蕊熟，曲岸蓼红香。晴稻收云白，秋瓜切粉黄。呼炊忘主客，撰屦已斜阳。</p>
<p>深秋望欧子直</p>
<p>萧萧夕吹外，云敛一痕青。杖履随天地，山川见典型。借棋迟画纸，酿酒已登瓶。但觉闲情损，归舟忆洞庭。</p>
<p>因林塘小曲筑草庵开南窗不知复几年晏坐漫成六首呈桃坞老人暨家兄石崖先生同作</p>
<p>营筑非吾道，林塘适物清。吹瓢疑稍释，逃影妄初成。无闷炊烟损，多徼曙月晴。暄风凌小雪，当砌炫冬荣。</p>
<p>七尺一丝存，余生半席温。浮沤仍往迹，块土认谁恩。飞鸟消云际，幽虫蛰草根。小东皋畔客，今日暂招魂。小东皋，瞿虞山先生读书处。</p>
<p>一日一生留，无缘谢白头。天情垂粥饭，家学志《春秋》。月影虚窗满，云滋砌草柔。濂溪香菡萏，孤棹试中流。</p>
<p>耕钓传先志，人知德不堪。钏声原宿业，崖蜜自先甘。寓目团栾浅，初心冷暖谙。鸿踪沙外雪，聊谢盖棺惭。</p>
<p>病畏朔风寒，南窗背岭安。林风迟九夏，日影梦三竿。乞种谁家树，旋成几尺阑。死生还似此，倍觉有心难。</p>
<p>隐几愿经年，垂杨左肘穿。虚空战雷雨，血骨袅霜烟。萦蚓通幽迹，惊鱼遣熟眠。天情随近远，何有息双肩。</p>
<p>家兄观夫之抄稿云墨迹似先征君垂示以诗哀定后敬和四韵</p>
<p>鼎鼎孤生在，迢迢百行非。皋鱼身世恨，鸿雁一双违。斗气埋长剑，霜风绽葛衣。惊闻墨影似，还欲惜残晖。</p>
<p>二中园纪事为懿庵作 壬子</p>
<p>入阁几重重，双开曲径通。穿风分柳径，随藓度兰风。鱼服双绯盛，花阶九锡崇。居然成绿野，何必蔡州功。</p>
<p>万折历嵯峨，天输小邵窝。书声花影月，曲尾柳莺歌。看奕人无倦，临觞政不苛。清泉四十八，何处着风波。</p>
<p>即事 癸丑</p>
<p>暄气熏寒月，微霜不改晴。光冲西极影，月转北街明。川泽清难已，龙蛇蛰不争。乾坤余一泪，长对暮烟横。</p>
<p>仲冬微雨息，霜吹卷空晶。深紫余枫在，疏黄片柳轻。余年消永夜，寒月约孤清。自问沧江侣，谁为共濯缨。</p>
<p>晴步</p>
<p>清韶陶始曙，凉润即新林。风定叶当影，云开岫出阴。遥禽如往日，近蝶有营心。四顾谁天损，行歌复自今。</p>
<p>上湘旅兴 甲寅</p>
<p>寒山犹半绿，浅日动浮光。习习江南暖，淫淫小雪长。杖藜随鸟度，涉涧有花香。不信闲愁在，千峰一徜徉。</p>
<p>墟烟何处起，渡口已樵歌。空外篙音发，晴滩柏叶过。生平还草屦，世事尽藤蓑。惭愧玄真子，清时畏绿波。</p>
<p>一复千峰，参差万壑松。夕烟飞不定，落叶转相逢。古寨传银穴，仙坛记石封。金丹及铁马，吾意定奚从。</p>
<p>柳阴谁竹外，几叶带疏黄。浴鹜动金绮，夕阳生暗塘。归人欢妇子，明发有风霜。居者忘情甚，萧条客感长。</p>
<p>山城犹百里，战伐不相知。禾黍经时毕，冠裳入望疑。微霜开驿路，落日返樵吹。回念巴丘北，银涛卷绣旗。</p>
<p>舟中上巳同须竹</p>
<p>客思荡如何，心知令序过。韶吹先闰□，花信绪风和。瑶草从谁拾，落英念已多。盈盈双白鸟，著意浴清波。</p>
<p>伊山</p>
<p>心识回峦外，沿溪曲径深。云烟开绿亩，金碧动青林。香篆迎风入，钟声过鸟寻。萧清初觉好，风雨更幽岑。</p>
<p>读书云外迹，梵刹劫前宫。蕴藉清歌日，萧条夕磬中。古今藏客泪，勋业寄真空。牛首虚天阙，何因卧懒融。</p>
<p>衡山晓发</p>
<p>击汰迟枫浦，归心就翠微。江空双古岸，天小一双围。岳气云侵县，墟烟月掩扉。松杉回望里，一谷曙光飞。</p>
<p>绿润不知冬，岳云第几峰。身轻随白鸟，裾冷夹青松。江近前时棹，碑留故国封。渔樵知近远，目赏已从容。</p>
<p>陈耳臣老矣新诗犹丽远寄题雪诸咏随意和之得四首</p>
<p>居然穿雨际，的的炫轻盈。高阁今相望，遥心一倍生。玄云光渐曙，浅水影微萦。经岁含情待，天涯已赠琼。初雪</p>
<p>息心寒夜永，无奈小窗何。恻恻情还定，胧胧影未讹。空涵西照合，月转北林多。坠玉惊幽响，知谁度薜萝。映雪</p>
<p>稍稍墟烟度，归禽尚一双。喧风柔落木，珠雨缓流淙。夕气先孤幌，云阴上半窗。悬心清赏极，酒力未须降。欲雪</p>
<p>弥望盈清迥，还疑溪外踪。鸿飞昨日影，龙蛰几株松。曲曲忘前径，山山遂一容。扶筇谁早过，窘迹恰迎逢。访雪</p>
<p>东台山 乙卯</p>
<p>百里初见山，西晖客望闲。半峰明紫树，群岫倒苍湾。仙馆箫声歇，渔舟隔浦还。祝融知近远，清梦骛云间。</p>
<p>草堂成</p>
<p>归舟湘水北，伐木逮秋清。鹤馆松云剪，萍踪雪径成。南窗仍夕暖，东岭迓春晴。萧瑟乾坤里，蓬茅亦太荣。</p>
<p>早起草堂寓目篱间牵牛花追忆懿庵 丙辰</p>
<p>秋色生空外，微晴始素晖。篱花深碧紫，风蔓小霏微。酒坐怀迎目，林轩怅启扉。故心犹宛尔，何事岁华违。</p>
<p>新秋望章载谋 丁巳</p>
<p>湘山犹曲曲，畴昔故天涯。偶合添离恨，轻分有后期。灯残知弈误，月上尽诗迟。芳草王孙在，闲愁付杖藜。时载谋授馆于翠涛。</p>
<p>干戈方万里，摇落又三秋。霜鬓久无据，云踪幸缓愁。周秦焚后字，时《礼》注方竟。荆楚赋中楼。郑重清波意，君无忘野谋。</p>
<p>寄徐蔚子 戊午</p>
<p>黄鹄一癯仙，重逢腹已便。檄从邛部草，诗授郑公笺。柯雨先征梦，樵风恰满船。褚公池上月，珍重到秋圆。</p>
<p>送载谋归吴淞二首 己未</p>
<p>相逢及送别，都在落花时。霜雪添双鬓，兵戈共一枝。江湖空在望，天地尽堪疑。顾陆烦凭吊，吾生未有期。</p>
<p>马当湖水北，南望杳潇湘。陆海英雄踬，船山烟草荒。客台留蠹简，谒者恋幽芳。片石延陵字，他年待报章。</p>
<p>闻圣功讣遽赋</p>
<p>闲愁生死外，回首故人无。南望墟烟迥，西飞片鸟孤。藤花开独坐，萝月照霜须。泉下□□泪，艰难付钓徒。</p>
<p>排律</p>
<p>咏菊答须竹 癸丑</p>
<p>选芳宜隐秀，经岁得秋情。苗浅春滋弱，心微露贮轻。啼莺无醒梦，飞絮谢思萦。雨浃浮光上，吹暄逸态呈。蠹憎痕屡剔，丝系玉防倾。爱惜消长日，从容养静萌。荷风熏晚绿，蕉雾洒孤荣。叶叶容迟上，亭亭有独擎。艰难出畏景，珍重享西清。紫葆光初透，珠胎润已莹。竹枝留上番，梅影剪疏横。专气邀金液，丰仁长玉婴。星榆方历历，云朵遂盈盈。土德先推王，冰心亦保贞。有时浴紫水，终不炫丹猩。香外幽难似，薰余静不撄。肃然登鼻观，嗒尔偃心旌。龙脑痴谁妒，薝葡逸未平。霄空霜一色，天迥月三更。倦赏愁寒夕，邀欢暂晚晴。袂辞歧路把，目厌满堂成。桂酿聊孤酌，莼丝小佐羹。催开辞羯鼓，过访待缑笙。已事开三径，端居爱九名。同床犹各梦，顾影易魂惊。身后从冰雪，魂归返日精。摧芳宁问落，涤月不辞烹。君意如相念，殷勤访夕英。</p>
<p>青草湖风泊同须竹与黄生看远汀落雁 甲寅</p>
<p>荻芽沉绿影，汀际合晶光。遥识归鸿集，从知梦泽长。云移千点曙，风转一行将。凝立迷烟树，轻迁动夕阳。参差香尾乱，珍重羽衣凉。陈列龙沙白，书成太古苍。修眉涵镜曲，仙桂缀蟾光。沙起帘钩荡，洲平瑟柱张。涛惊聊静婉，野旷恣疏狂。酣寝云田腻，栖心蕙圃香。气矜三楚国，神带九秋霜。整翮聊烟水，回翔岂稻粱。浣纱人伫久，垂钓客情忘。凄怨依筠泪，闲愁托杜芳。经寒知柳色，访旧忆莲房。北望关云紫，西清落照黄。息机非倦止，清警正遥望。平展纹波縠，经浮玉照肪。遥天开画苑，活谱写潇湘。</p>
<p>七言近体</p>
<p>同唐须竹游阁岩 己酉</p>
<p>昨日初收梅雨天，青光四幕碧光圆。微风引袂分溪草，断嶂当眉露岳莲。片石偶然留太古，同心无待问他年。斜晖已长青松影，尚惜苔茸映绿烟。</p>
<p>昭阳庵同须竹夜话云乘木叶秋波探五老之胜因便送之</p>
<p>尽觉当年不易谈，披云蹑石意犹贪。袖图有迹传河画，血字无心锢井函。白日只今原不损，青山向后定谁堪。知君欲访匡庐瀑，摘去莲花池上参。</p>
<p>不揆五十齿满懿庵见过留同芋岩小酌</p>
<p>枫阴荻岸晚烟开，鹤膝逡巡践碧苔。隔岁相看颜似旧，衰年无据漏仍催。清霄疏雨喧梧叶，草阁归云腻竹胎。薄遣新欢消夙昔，临觞聊罢筑声哀。</p>
<p>偶望 辛亥</p>
<p>平田无那素光何，稻叶娟娟浸碧波。白鸟试飞疑远浦，玄云微断影高柯。墟烟小困双湾树，砌叶全低一径莎。不碍小窗消午睡，炉烟孤袅绪风和。</p>
<p>极丸老人书所示刘安礼诗垂寄情见乎词愚一往呐吃无以奉答聊次其韵述怀</p>
<p>洪炉滴水试烹煎，穷措生涯有火传。哀雁频分弦上怨，冻蜂长惜纸中天。知恩不浅难忘此，别调相看更冁然。旧识五湖霜月好，寒梅春在野塘边。</p>
<p>宿雪竹山同茹蘖大师夜话</p>
<p>不知情在与无情，丈室挑灯魄自惊。海溅云飞千嶂断，烟笼雪压一枝轻。破船载月浮寒水，别路寻芳驻晚晴。自护杨坟茎草绿，春归闲唱踏莎行。师嗣法嘉兴杨坟山。</p>
<p>刘庶仙五十初度即席同唐须竹 壬子</p>
<p>未解平生因底事，华筵诗思不相通。逢君悬弧聊莞笑，垂老临觞偶自容。竹塾午窗双总丱，梅花小阁一春风。童心几皱恒河水，何必襄城问小童。</p>
<p>半语逢人吞不得，于君烧烛耐春寒。年华毂运有如此，谱样翻新孰与看。但祝羲和留万转，长披黄袄到三竿。华山呼取坠驴客，共说当年行路难。</p>
<p>闻极丸翁凶问不禁狂哭痛定辄吟二章 传闻薨于泰和萧氏春浮园</p>
<p>长夜悠悠二十年，流萤死焰烛高天。春浮梦里迷归鹤，败叶云中哭杜鹃。一线不留夕照影，孤虹应绕点苍烟。何人抱器归张楚，余有《南华》内七篇。</p>
<p>三年怀袖尺书深，文水东流隔楚浔。半岭斜阳双雪鬓，五湖烟水一霜林。远游留作他生赋，土室聊安后死心。恰恐相逢难下口，灵旗不杳寄空音。</p>
<p>冬夕</p>
<p>夕风楮叶有清喧，片紫西收碧未圆。河汉依微倾北户，流霜容与润高天。寥寥空界魂孤往，鼎鼎长宵梦小年。欲与禁寒邀白鹤，齐州不耐暝横烟。</p>
<p>天物何归剩碧虚，霜飙难挽日南车。哀弦短剑留魂梦，雪鬓雾花空赘余。蚕妾报收双瓮酒，故人诺借满床书。不知哀乐将谁得，恻恻寒心逼岁除。</p>
<p>咏雪 癸丑</p>
<p>素绡幂岫浅黄通，倒影青冥一片浓。雁背皴含天阙景，鱼鳞云烈晚檐风。乾坤迥合摇山泽，形魄孤清接混濛。回首少年心绪迥，冲寒狂折野梅红。</p>
<p>霰外闲飞几片轻，回瞻平甸已盈盈。梅趺出色翻红栗，草甲栖心映绿晶。云幕空轮千影转，风迥池万双迎。南塘曲岸谁相待，不惜明珠百斛倾。</p>
<p>皑光晨射凝脂肥，海日轮孤腻不飞。红药隐尖疑月冷，梨花摇梦想春晖。池云压顶团鱼阵，松粉铺翎散鹤衣。遥想玉峰长似此，清寒应悔学仙飞。</p>
<p>清空无际奈寒何，万岫参差卷白波。人在冰轮迷海岸，天回平野倒云窝。松风吹咽笙三叠，槠叶微留碧半柯。不信人间有春日，桃花红雨点青莎。</p>
<p>送蒙圣功暂还故山 甲寅</p>
<p>秋风淫淫吹我衣，送君言归君欲归。不知天地消逼侧，已觉江山忘是非。疏星照水方昨夜，凉日当襟返翠微。青山料理勿取次，留之待我慰调饥。</p>
<p>残雪 乙卯</p>
<p>寒心肃肃拥孤清，断岸无心弄晚晴。旧恨半消随去雁，新欢难待到流莺。莎丛绿浅愁轻护，藓砌痕欹感易倾。夙昔南枝曾有约，不贪春早逐初英。</p>
<p>珍重凋零劫后身，人间还遇可怜春。和霜和月犹前日，争柳争花非此辰。睥睨青天悲寂历，淹留丹赏嶙峋。双飞燕子来何暮，不见琼田万顷新。</p>
<p>苍烟黄日久迷离，犹有墙东片月窥。身外江山还似旧，梦中蜂蝶尽相疑。东流彻夜银涛急，平甸矜春碧草欺。不识瑞香花落后，几人还赋玉楼诗。</p>
<p>回塘曲径偶相依，不拟春归尚未归。向后生缘随旦暮，当时心绪在霏微。球胎含泪禁疏雨，玉骨凝寒傲夕晖。子夜轻冰聊邂逅，素心元不藉霜肥。</p>
<p>长沙旅兴</p>
<p>江上红芽始试春，乳莺调语正迎人。人间韶日还相识，花下暄风已试新。鹤杖恰逢苔迳软，渔舟初绕碧波匀。乘乘生事余年在，随处桃花可问津。</p>
<p>郡归书怀寄懿庵</p>
<p>雨滞花残不解飞，此身无主更无依。乾坤何梦到清昼，生死难忘只翠微。卷幕棋终归燕缓，敲尊歌阕荐鱼肥。如君贫病真天上，莫惜清秋共钓矶。</p>
<p>出郭赴李缓山之约桓伊山下遇雨</p>
<p>葛衣疏透雨珠间，习习轻风宿暑阑。白练半飞分木末，丹虹双绾护云关。笛声恰在桓伊步，饭颗初逢杜甫山。珍重碧烟开玉镜，明宵何夕照双颜。</p>
<p>萍乡中秋同圣功对月</p>
<p>白头还作他乡客，不负青天只月明。自笑渔樵非泛宅。聊听鸿雁有新声，晶瓶浸魄一双影，玉镜当心无限情。莫为银蟾增怅恨，孤清直上即瑶京。</p>
<p>春夕同章载谋看月 丙辰</p>
<p>草堂新筑延新月，夕望春烟散夕清。天地空轮原自昔，莺花流目不须惊。东风摇柳拖柔影，绿晕莎肥炫露明。莫拟华亭归鹤怨，湘山布谷未催耕。</p>
<p>先秋一日作</p>
<p>西峰半影逼天青，闪闪斜阳紫焰明。木末一丝云影渡，稻畦千绿水痕平。麟洲梦觉余香雪，鹤发身轻忆凤笙。菡萏梧桐双在眼，他时摇落不须惊。</p>
<p>重登回雁峰 丁巳</p>
<p>碧树江烟小散愁，青鞋雪鬓又重游。朱甍如梦迷双岸，绿草当春覆一丘。纵酒华年凌石级，题诗夕雨认高楼。渔舟战鼓皆今日，惭愧乾坤一影浮。</p>
<p>遣怀</p>
<p>求仙无诀问蓬壶，缥渺神山一片孤。溪水冰融随岸阔，天风霜起任桑枯。霜起《沅湘耆旧集》作声紧。田畴死记卢龙塞，司马生惭瑞兽符。为问今宵寒夜月，照来还似旧时无。</p>
<p>乾坤极目不消愁，生事峥嵘只敝裘。渔艇可容人钓雪，故乡还似客登楼。探梅的皪丹砂蒂，问月殷勤白玉钩。尽有风光相假借，无妨孤棹试中流。</p>
<p>青箬笠还在短墙，渔汀樵径尽披霜。明年春在柳仍絮，前夜雪深梅自香。天地龙蛇消一泪，河山乌鹊且孤翔。情知华顶酣眠客，蜕骨难留笑汴梁。</p>
<p>人间口耳总无权，对影忘言且问天。刘宋科名原荏苒，苏张车马自喧阗。水沉香篆青烟细，海雾空轮赤日悬。匣有宝刀随老病，无劳堇土淬龙渊。</p>
<p>桐城余兼尊昔为青原侍者归素以来崎岖岭外相值见访为录前寄极丸老人诗仍次原韵赠之</p>
<p>沙上鸿踪昔岁心，堞楼鹤语旧时林。已知罢钓能忘饵，何必登床更碎琴。月影偶留传雁字，秋声不断有蝉吟。闲愁杜口从君语，为受青原记莂深。</p>
<p>小楼雨枕 戊午</p>
<p>江城二月催寒雨，山客三更梦岭云。青镜分明知鹤发，宝刀畴昔掩龙文。援毫犹记趋南史，誓墓还谁起右军。飞鸟云边随去住，清猿无事忆离群。</p>
<p>长斸术自生涯，短棹冲萍有独知。偶测天心容杖屦，不从人事整须眉。孤情琴外传昭氏，病眼花前待子规。闲坐小楼清澈极，垣衣绿润带烟垂。</p>
<p>小圃桃花发几株，暂时潇洒且江湖。柳风乍得吹乌帽，燕垒莫惊长绿芜。符玺可容徐广泪，山河难授马融图。千秋历历凭青史，不信兵戈有腐儒。</p>
<p>客窗倦雨晓朦胧，乍有晨光半纸红。江岸夜喧春水长，沙汀波漾燕泥融。乾坤即事容心广，老病随缘自德充。莫问渔津知处否，绿杨绕屋已阴浓。</p>
<p>春山漫兴</p>
<p>青山一曲古今谁，曾向藤萝挂接。古树几逢新藓长，落花聊遣晓莺知。乾坤旧日容双鬓，战伐随时老一枝。拟上悬崖寻片石，苔函无字禹功碑。</p>
<p>碧磴朱樱始试花，定知红药孕丹芽。晶含斜日摇余雪，长轻风皱浅沙。游屐未抛资药力，渔蓑欲卷过霜华。堂堂永昼相容得，卧看窗西映绮霞。</p>
<p>雨敛平田一惊轻，西峰新展半围晴。叶光浮上通云绿，天影低沉透水清。柔草待收园客茧，冷风欲和子乔笙。百年俄顷春情极，未羡商山摘紫英。</p>
<p>东海无能钓玉璜，岳阴从昔咀金姜。刀圭鼎鼎千舂臼，蓑笠悠悠一雨航。棋劫屡翻怜日永，琴心自寡到春忘。东方笑尔诙谐甚，滥借金门作隐乡。</p>
<p>丹霞白雨夹分霄，浴鹭栖鸦各自饶。夕爽清吹生水影，晴光片碧动山椒。青鞋蹑迹违珠露，紫笋依痕剥玉苗。依痕，《沅湘耆旧集》作“分明”。假借春光安病客，天年恰恰在今朝。天年句，《沅湘耆旧集》作“不妨诗思满唐瓢”。</p>
<p>南国春从积雨过，西清云奈夕先何。褰帷阴壁生青藓，倚杖空阶上绿莎。肺病久拼临下湿，心期不但畏风波。晴丝曙月容他日，几厌落英覆碧窝。</p>
<p>余春春闰太从容，即次莺花老渐慵。送夕柳边斜照浅，留寒雨外湿云重。烹龟自惜千年表，放鹤先栽九里松。人事天情宜痼疾，草堂曲曲暮烟封。</p>
<p>同须竹送芋岩归窆竟小艇溯湘转郡城有作</p>
<p>谁将今古作浮烟，人各为心亦自怜。饮泣当年闻国变，埋心遥夜但天全。青编无字酬双泪，赤县何时慰九泉。千计不如归尺土，飘零人在钓鱼船。</p>
<p>断云影里溯湘隈，回首荒阡半亩才。纵使君还生几岁，可容春去有重来。寒灰堕地皆千载，老病逢人但一哀。不是躬园相识久，孤山错拟万株梅。</p>
<p>咏木鱼引 己未</p>
<p>观生居壁黏比岁人士酬赠韵语，时复迎目，如相扬榷。仆与当世偶一往还觞咏耳，亦可不容志之。兵警后，为俗恶寓人尽掷弃之，非有长吉睚眦之怨，浪施和仲笺云之惧，能使人不气尽邪？惟攸县陈耳臣二笺仅存，裴回不忍舍目，用觉其咏木鱼诗未当作者，辄和二章，不能寄耳臣，差贤于存没诸公之逢蠹，无从静对已尔。</p>
<p>绀宇虚堂敞肃阴，莲趺直下启孤音。霏微乐句香烟合，肃飒清喧坠叶侵。梦觉乍如星漏永，帘垂间遣梵筵深。初机涂毒难酬得，定借惊鱼警夙心。</p>
<p>崔嵬忘情受众吹，息机何用作鳞而。敲空别证生公义，弹指还拈宝月诗。驯鸽依檐春雨静，蒲牢息杵晓空知。新翻罢钓离钩句，从遣楗槌客尽疑。</p>
<p>七言绝句</p>
<p>蚤春 壬子</p>
<p>侧砌新苔透暖融，回波摇影碧痕通。东风向晚吹疏雨，却送归云上浅红。</p>
<p>小窗春浅不中春，径次啼莺煞恼人。忘尽故心消不得，夕烟约莫柳条新。</p>
<p>得须竹鄂渚信知李雨苍长逝遥望鱼山哭之</p>
<p>孤雁哀吟带泪飞，南询雁岫钓鱼矶。寻常雁塔称兄弟，鱼稻汀洲各拣肥。</p>
<p>一期生死有千秋，欲语逢人剪舌休。刚遣西风吹片叶，黑云栖断洞庭舟。</p>
<p>青原罢棹石门寒，柳岸霜风月已残。欲转金轮须换面，红别铸紫金丹。密之阁老，天门司马，俱以是年弃世。</p>
<p>赤璧雄风百战酣，新安碧血洒江南。大观绰板先君歇，凄绝吴江老蘖庵。雨苍蚤与金正希、尹洞庭、熊鱼山齐名，时金已殉难，尹亦先逝，熊公僧隐吴江，存亡未审。</p>
<p>白杨衰草楚云天，孺子生刍奠暝烟。忍泪欲弹须剪烛，霜风偏缓上滩船。须竹赴哭未归。</p>
<p>新秋同唐古遗须竹游钟武故城归坐小轩夜语 癸丑</p>
<p>岳阴万片惹云肥，暑气犹留凝不飞。野径偶然成远望，江湖何地卜渔矶。</p>
<p>荆榛苍浅古城秋，脉脉蒸江碧玉钩。野旷天低飞鸟度，不知何处吊孙刘。</p>
<p>野人爱菊亦偶尔，种菊满阑秋已清。但为爱君兄弟好，欹眠闲看绿光晴。</p>
<p>间堂剪烛夜如何，银汉疏风古树多。便把一竿随尔住，江门原有旧藤蓑。</p>
<p>水口道中 乙卯</p>
<p>丛竹低垂过雪斜，森寒绿气透青霞。乳莺啼处春无几，才见樱桃一树花。</p>
<p>走笔赠刘生思肯</p>
<p>故园枝叶记君家，兄弟风流竞笔花。泛宅五湖君自远，相逢犹幸在长沙。</p>
<p>水绿洲前鱼艇多，也来相伴晒渔蓑。逢君剪烛当深夜，奈此干戈满地何。</p>
<p>老觉形容渐不真，镜中身似梦中身。凭君写取千茎雪，犹是先朝未死人。</p>
<p>题林良枯木寒鸦图图有李宾之题句</p>
<p>未辨斜阳与暮烟，枝枝不堕早春前。此中无放莺啼处，留待桃花二月天。</p>
<p>便得春风也是枯，藤萝不挂尽萧疏。遥知练鹊过新绿，只似河阳掷果图。</p>
<p>内苑春风万树皆，文鹓掠彩艳心谐。寒山古木啼清怨，只有梅斋与木斋。</p>
<p>三十年来认得真，吉凶无据自无情。鹊声纵好非归计，塞耳春风第一声。</p>
<p>戏作七夕词三首 戊午</p>
<p>甲子须臾一局棋，人间荏苒岁华迟。经年莫为添惆怅，离别曾无片晌时。</p>
<p>晶轮不惹少商风，银汉无波一派通。博望仙槎容易度，何须乌鹊掠清空。</p>
<p>织锦无成上帝嗔，憨慵长夜望河津。何从更得蛛丝里，剩巧年年乞与人。</p>
<p>梅花</p>
<p>墟里寒烟罩断桥，年来春色最萧条。船山半曲清溪里，霜日黄曛一树遥。</p>
<p>不知浅素更轻红，遥望长疑烟霭中。除取梅花心自省，看花人隔小桥东。</p>
<p>老眼看花似隔纱，临风偶爱一枝斜。香生微晕初轮月，紫透轻魂破体砂。</p>
<p>开从小雪入新年，雪妒霜侵不损妍。珍重深寒禁冻蝶，低飞不过浅阑边。</p>
<p>乐府</p>
<p>石流篇 乙卯</p>
<p>石上流水，渐彼蒲英。涤根孤弱，植芳不倾。抚我平昔，居然既往。揽景无及，何用追赏。水无旋流，卉木有方。冬春屡易，天故不常。一善可师，万端方迷。授我坎坷，天故不齐。浩浩方隅，茫茫圆轨。有命艰贞，紧惟今始。愠不可长，逸不可终。含默难言，孤置我躬。乌玄鹤白，其辨易知。分芒析微，何者忌疑。</p>
<p>雉子游原泽篇</p>
<p>雉子游原泽，芒芒非故林。寒秋草叶短，离离露华襟。念昔志节士，抱道阅飞沈。龙争而蠖屈，华屋若丘岑。辗转万变内，崎岖北与南。若辱全大白，皎日破重阴。寤寐岂不思，力弱无能任。申旦劳太息，悠悠但长吟。</p>
<p>门有车马客</p>
<p>林径晴风生，鸟雀喧夕树。策马何方来，遥遥驻光度。依依相慰深，转转将情愫。谣言既不轻，珍重托微谕。仰睇青云飞，光采殊新故。各有怀心端，孰为目击遇。耿耿非自韬，殷勤慎维护。</p>
<p>夜坐吟</p>
<p>长莫长，冬夜寒，明霜流空天宇宽。朱灯明，思未阑，昔日之日未足叹，今日之日百忧攒。古人不可问，流俗空漫漫。吾何归，归何叹。明星烂，晨鸡喧，抱孤心，临万端。</p>
<p>豫章行</p>
<p>遵途出郭门，待远有来期。新欢寡所谐，旧好良多违。分手亦已薄，弹冠安足希。洪流从问津，危岑将共之。商山非孤云，海滨有双仪。夔旷诚不作，吾生将见欺。</p>
<p>顺东西门行</p>
<p>良夜徂，皑光盈，东方历历白日生。酌醇酒，吹华笙，阅世迢迢心不惊。发清讴，荡闲情，九州万年谁相撄。乘逍遥，归太宁，驰骋无羁驱空□。□□□。</p>
<p>猛虎行</p>
<p>途长不息空舍亭，道迷不随飞蓬征。飞蓬无去心，空亭多夕惊。寸心有端绪，歧路劳屏营。衔忧非死亡，膺福非华荣。危途厉修节，游衍悲俜零。</p>
<p>短歌行</p>
<p>临觞不辞，当歌不悲，明月迟空，天汉离离。南有玉衡，北有营室，明明两间，达者自逸，鸿雁惊霜，飞必有乡，雀栖迟，东西回翔。登山善疑，临水善忆，古人有心，千秋不测。东望碣石，大海环之，横波施楫，谁能代持。陈余绝交，冯衍悲老，佩玦千金，轻丧其宝。剖臆出心，与天而游，回风在御，何用繁忧。</p>
<p>箜篌引 丁巳</p>
<p>河水流，蛟龙游，我闻昔夹神禹舟。斥以蝘蜒爪角弭，后启云维神禹子。驾之骖渡河水，非不欲公效其美。公非夏后与子孙，胡为与之争吸吞。天风有静波有驯，公虽欲渡姑逡巡。</p>
<p>歌行</p>
<p>寄和些翁补山堂诗已就闻翁返石门复次元韵寄意 己酉</p>
<p>无字之碑谁帝虎，无弦之琴谁宫羽。角尖不挂羚羊痕，随意天花散春雨。我公昔浮玉沙湖，湖上突出孤山孤。补山未了公南返，螺髻眉修半有无。下士之见不越咫，谓公勤勤补山耳。支祈平吞江南之云江北梦，息壤欲堙何处起。公笑卷山山为藏《沅湘耆旧集》“卷”作“掩”，青苍缩入椰杯里。折脚铛中冰不腐，煮烂须弥将芥补。湖南空有青莲七十二万茎，总不入公补处数。无土不现补山堂，峥嵘日月开幽荒。飞来之峰弹指已过洞庭水，北山愚公嗟彷徨。</p>
<p>粤奴初识雪歌</p>
<p>剪发粤雏年十四，闻人说有霜雪字。正月梅残度岭来，桃花郴水春流腻。经年绝望望南天，落叶黄云栖暝烟。飘空冉冉光摇目，疑絮疑花两不然。心知是雪情难决，借问方知寒雨结。此生今日乍相逢，掬玉寻香向谁说。可怜觌面未相亲，故是阳台梦里云。垂杨风细梧桐月，总道龟毛重九斤。</p>
<p>孤雁行和李雨苍</p>
<p>当年回雁峰头住，雁影云开天际路。夫君缥渺雁峰心，遥寄湖南烟雨渡。谁知白雁杳寒沙，断使青峰遮日暮。日暮云迷雁阵哀，逢君千里雁书来。欲分宝瑟银筝怨，似向沙明水碧回。一水盈盈乌石戍，千秋渺渺楚云台。楚云台乃白沙留雨苍五世祖大崖先生读书而筑。楚云台高芳草齐，湘干北望鹧鸪啼。虞卿著书亦何有，建阳卖卜还自迷。瘦影难双矰缴满，寒更欲警露霜凄。清霜白露飞不前，亭亭片月当高天。前身忆住青龙寺，血迹还埋古井边。遥飞尺帛君边去，沙上鸿踪隔暝烟。</p>
<p>读泾阳先生虞山书院语录示唐须竹</p>
<p>泾阳先生不复作，泾阳遗编悬高阁。彩虹垂天漫璀璨，大造徒尔鼓空橐。永陵之季狂澜惊，倒吹枯瓠为玉笙。平地跃起攫光影，失足犹漫夸轻清。先生两足不妄插，矗立欲撑银汉倾。鸟舌无从说鸟梦，人头定可作人鸣。毫发析作千万片，一丝独飞挂匹练。亭亭万岁终不欹，世人皆见莫能见。呜呼乎！吾不知麟衰凤去将谁传，区区下界萦寒烟。秉烛对读过深夜，诘旦赤日生高天。</p>
<p>听月楼倦客归山留别翠涛王孙</p>
<p>我梦听月楼已久，不意今生登此楼。楼前湘水腻碧玉，细细纹波送远秋。我有狂歌知者谁，古人不作今人疑。夜阑酒熟相对笑，男儿不受双眸欺。我今归卧蒸南谷，黄菊将开酒将熟。烂醉三万六千年，柳生左肘石穿肩。君勿疑我不相就，听月无声月自圆。</p>
<p>效柏梁体寿王恺六</p>
<p>铁墙拗头绿凤栖，就君踏花蹂香泥。君今僦宇当湘西，阳禽回翼空凄迷。人生即久如蹑梯，骎骎不舍相攀携。我旬过五君始跻，欲呼苍天问端倪。谁为龙翁配虎妻，活汞煎之如婴啼。东兔藏金西木鸡，战酣四壁休鼓鼙。得之圜中一刀圭，与君分吞如。倒骑白卫驰丹霓，俯听蟪蛄声益低。长笑尔曹延蝤蛴，睨高欲就终无稽。我摘月华沁心脐，君胸洞开消日镌。斫麟为脯尧韭臡，团星作饼甘露醯。命鸾歌啭如黄鹂，羿妻婉娈出金闺。疑贞疑谑相嘲诋，然后与君归湘溪。岳为部娄湘成蹊，三皇五帝重摄提。如此与君终不睽，乃称丈夫心交缔。非炎索箑寒就烓，短歌隆隆苍虬嘶，千春万朔留品题。</p>
<p>风泊中湘访张永明老将吊孙吕二姬烈死读辛卯以来诸公奖贞之篇放歌以言情孙吕事详故中舍管公记
乙卯</p>
<p>昭潭万波叠霜，南望漓江暮云绿。惊鸿叫云天不开，秋夕孤飞遥痛哭。二十六年春蔓长，我与张君四鬓霜。衰颜不死犹前日，湘女空灵郁杳茫。茫茫峒云结烟草，贞魂不舍苍梧道。哀歌血泪洒青天，管子嗣裘金郎堡。而我悲吟独待今，二十六年愁埋心。左掖蒙生俱未死，军中弹泪秋阴深。呜呼乎！往恨迷离无再说，一死人间万事决。君不见张君二妇漓江滨，俄顷千秋如截铁。</p>
<p>梅阴冢 戊午</p>
<p>船山老人幼女七岁，许字友人唐君之子者，以戊午八月夭。败叶庐左有梅一株，老人夙所玩息。庐圮梅存，因瘗其侧。老人女早晓字，动有闲则。尝自言：使我且死，必不乱。垂亡果然。老人哀之甚，且恐此土为樵犁所侵，诗以志之。</p>
<p>秋露溥，梅叶丹，莎根草虫吟初寒。梅根千年荫野土，鹤发衰翁泪如雨。梅叶落，梅花开，棠杜无人斸径苔，寸肠矗立望思台。</p>
<p>《姜斋六十自定稿》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
