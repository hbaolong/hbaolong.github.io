<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书083-./CHUAN083.html</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书083-./CHUAN083.html</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷二十一">礼记章句卷二十一</h4>
<p>杂记下</p>
<p>凡六十四章，其四十七章以下皆非丧礼，记者杂辑以充篇帙尔。</p>
<p>有父之丧，如未没丧而母死，其除父之丧也，服其除服，卒事，反丧服。卒，子律反。下同。</p>
<p>“没”，终也。“未没”者，将终之辞，已练而未祥也。“除服”，祥祭之服。“卒事”，卒祭也。“反丧服”，反母服也。礼必辨其分际，终其丧父之礼而明后此之丧母也。</p>
<p>虽诸父、昆弟之丧，如当父母之丧。其除诸父、昆弟之丧也，皆服其除丧之服；卒事，反丧服。</p>
<p>“当”者，期之丧终始在三年之内。母之期丧在父丧之内不得除，而诸父、昆弟得除者，祭非己主也。大功以下除之，期不与主人练祭相值则不除。</p>
<p>如三年之丧，则既，其练、祥皆行。</p>
<p>“三年之丧”，谓长子之丧，与父母之丧先后相值也。“”，今字书作“”，如麻而柔白，无葛之乡以之代葛。“既”者，谓既葬而变葛也。言长子之丧在父丧之先，时已及练祥，必留祭不举，待父丧变葛而后祭行，祭则必服其除服，未葬不得服轻也。父丧在长子丧之前亦然。</p>
<p>右第一章。</p>
<p>王父死，未练祥而孙又死，犹是附于王父也。附，与祔同。</p>
<p>迁庙祫祭而后昭穆序，今此王父尚未有庙，则祔于王父之所祔以从王父。称“王父”者，未有庙，不得言祖也。</p>
<p>右第二章。</p>
<p>有殡，闻外丧，哭之他室。入奠，卒奠出，改服，即位，如始即位之礼。卒，子律反。</p>
<p>“有殡”，宫内之殡，父母妻子也。“外丧”，兄弟之丧在他国不及奔者。“哭之他室”，明所哭者非殡也。“奠”，哭之明日朝夕奠于殡也。“出”，仍往他室。“改服”，改外丧之服。“即位如始”者，终其哭之日皆如始哭也。于此而言“如始即位之礼”，明始哭于他室之必为位也。彼此各致而别行之，情得以交尽矣。</p>
<p>右第三章。</p>
<p>大夫、士将与祭于公，既视濯而父母死，则犹是与祭也，次于异宫；既祭，释服，出公门外，哭而归。其他如奔丧之礼。如未视濯，则使人告，告者反，而后哭。与，羊洳反，下同。</p>
<p>“视濯”，在祭之前夕，祭事之始也。“与祭”者，当祭不敢告，不敢专废公事。“次于异宫”者，相视濯已，不敢归即丧所，凶不可干吉也。“告者反，而后哭”，哭则不与祭矣。</p>
<p>如诸父、昆弟、姑姊妹之丧，则既宿则与祭，卒事，出公门，释服而后归。其他如奔丧之礼。如同宫，则次于异宫。卒，子律反。</p>
<p>“诸父”，世父、叔父。“昆弟”，同生者。“姑姊妹”，在室者。皆期之丧也。“宿”，戒也；在祭前三日。宿则与祭，未宿则不与于宿矣。出公门而后释服，降于父母之哀遽也。然则妻及众子私丧之期与大功以下，在散齐之内，与祭可矣。</p>
<p>右第四章。</p>
<p>曾子问曰：“卿、大夫将为尸于公，受宿矣，而有齐衰内丧，则如之何？”孔子曰：“出舍乎公宫以待事，礼也。”孔子曰：“尸弁冕而出，卿、大夫、士皆下之。尸必式，必有前驱。”音见《曾子问》。</p>
<p>义见《曾子问》。</p>
<p>右第五章。</p>
<p>父母之丧，将祭，而昆弟死，既殡而祭。如同宫，则虽臣妾，葬而后祭。祭，主人之升降散等，执事者亦散等。</p>
<p>“祭”，练祥之祭也。待“既殡而祭”者，哀新死，不忍行吉礼也。“臣”，隶；“妾”，婢也。必“葬而后祭”者，不以凶干吉也。“散”，历也。“等”，阶之级也。谓两足各蹑一等，无威仪，盖凶步也。练祥吉祭，其升降当聚足涉级，新有昆弟之丧，哀不忘于心，故凶步。此谓“殡而祭”者。</p>
<p>虽虞、祔亦然。</p>
<p>谓亦异宫待殡，同宫待葬也。</p>
<p>右第六章。</p>
<p>自诸侯达诸士，小祥之祭，主人之酢也哜之，众宾、兄弟则皆啐之；大祥，主人啐之，众宾、兄弟，皆饮之可也。</p>
<p>自诸侯下达不言天子者，按《尚书》，康王顾命，大保当初丧而哜，则天子之礼，小祥可啐，大祥可饮也。“哜”者，引爵至齿。“啐”，微入口也。“饮”则卒爵。“酢”，谓受宾酢，若尸酢则皆卒爵。众宾、兄弟祭末受献。</p>
<p>凡侍祭丧者，告宾祭荐而不食。</p>
<p>“侍”，相也。“祭丧”，亦练祥也。“告”，相者告之。“荐”，脯醢也。吉祭，相者告宾祭荐，祭已食之，丧祭不食，虽大祥犹然，食重于饮也。</p>
<p>右第七章。</p>
<p>子贡问丧，子曰：“敬为上，哀次之，瘠为下；颜色称其情，戚容称其服。”称，昌孕反。</p>
<p>“丧”，父母之丧也。“敬”，慎也，所谓慎终也。“瘠”者，啜粥饮水之必然也。“颜色”，黧黑枯槁之色。“戚容”，涕泣悲酸之容也。内称其情，色无伪也；外称其服，服不虚也。丧以哀为主，而有真哀者必有真慎，若乘一往以自致，则但发气为哀，气衰而哀竭矣，故孝莫大于慎终。</p>
<p>请问兄弟之丧。子曰：“兄弟之丧，则存乎书策矣。”</p>
<p>哭踊服食之文，《礼》具有之，求其称而已。</p>
<p>右第八章。</p>
<p>君子不夺人之丧，亦不可夺丧也。</p>
<p>“夺丧”者，强之从政，及居处饮食使即便安也。君子遇丧而恻怛生心，行乎所不容已，故于人能恕，而在己不移也。</p>
<p>右第九章。</p>
<p>孔子曰：“少连、大连善居丧，三日不怠，三月不解，期悲哀，三年忧，东夷之子也。”少，诗照反。解，居卖反。期，居之反。</p>
<p>少连，见《论语》，大连或其兄弟也。“不怠”，哀而慎于殡也。“不解”，哀而慎于葬也。“忧”，思也。“东夷”，滨海徐、莒、杞、郯之地。杂用夷礼，而二子能自尽于礼也。</p>
<p>右第十章。</p>
<p>三年之丧，言而不语，对而不问，庐垩室之中，不与人坐焉；在垩室之中，非时见乎母也，不入门。语，鱼讵反。</p>
<p>“三年之丧”，父丧也。“言”，言己事也。“语”，教告人也。未练居“庐”，练居“垩室”。“不与人坐”者，或来慰问，立酬之，不与为礼也。“时”，定省之时。“门”，大门，垩室在门外。居庐之时，非哭次不见母，有疾乃问之，练而后可时入见母也。</p>
<p>疏衰皆居垩室，不庐。庐，严者也。衰，仓回反。</p>
<p>“疏衰”，母丧。“皆”云者，统父在期、父殁三年而言。“严”者，尊重之意，尊统于一，故惟为父居庐。</p>
<p>右第十一章。</p>
<p>妻视叔父母，姑姊妹视兄弟，长中下殇视成人。长，丁丈反。</p>
<p>“视”，谓哀容及居处之节也。妻虽杖而不得过于叔父母，姑姊妹出嫁则降，长中下殇虽递降，而情与兄弟及其成人同，则必伸其哀，礼与情相为出入，而各惬也。</p>
<p>亲丧外除。</p>
<p>服已释而哀未忘，饮食居处必异乎恒也。</p>
<p>兄弟之丧内除。</p>
<p>哀已澹乃除之。期功之丧，兄弟为重，其他可知矣。</p>
<p>视君之母与君之妻，比之兄弟，发诸颜色者，亦不饮食也。</p>
<p>君之母、妻皆服期与兄弟等，而情之不逮远矣，退而饮酒食肉可矣。惟酒容，荤辛发色，则与服太不相称，则绝之。</p>
<p>右第十二章。</p>
<p>免丧之外，行于道路，见似目瞿，闻名心瞿，吊死而问疾，颜色戚容，必有以异于人也。如此而后可以服三年之丧，其余则直道而行之是也。瞿，九遇反。</p>
<p>“免”，除也。“似”，貌相似也。“瞿”，惊怵貌。“闻名”，言语触其讳也。“吊死问疾”，忆其亲之曾若此而感其哀思，则容色异于未遭丧者之但为人哀而不至也。终身思慕，有感必动，而后可以居丧执礼无不称情之文矣。“其余”，谓哭踊居食之节，葬祭之仪。“直道”，如礼遵行之。</p>
<p>右第十三章。</p>
<p>祥，主人之除也，于夕为期，朝服。祥，因其故服。朝，直遥反。</p>
<p>“除”，谓除练服而即祥服也。“夕”，祭前一日之夕。“为期”，告宾以祭期也。“朝服”，缁衣素裳；异于吉者，缟冠耳。“祥”，谓正祭日也。“因其故服”，仍为期之朝服也。祭之明日仍服素缟麻衣，以待释而始易。于祭特吉者，正祭服也。</p>
<p>子游曰：“既祥，虽不当缟者，必缟，然后反服。”</p>
<p>“既祥”，谓祥祭之日也。“缟”，缟冠也。“不当缟者”，齐衰以下助祭者，久已释服，服玄端，不当缟冠也。“必缟”者，祥祭为吉凶之交，礼尤重也。“反服”，祭毕反其初吉。</p>
<p>右第十四章。</p>
<p>当袒，大夫至，虽当踊，绝踊而拜之，反改成踊，乃袭。</p>
<p>“当袒”，小敛、大敛时，为敛变故袒。“当踊”，谓正当踊时。“绝”，中止也。“反”者，拜宾必于堂下，拜已升堂，反即视敛之位也。“改”，更也。凡踊三者三而成，先虽已踊，以绝不数，仍九跃也。“袭”，着衣也。敛事毕，踊而后袭；言“乃袭”者，谓即袒以拜，不待袭而成礼，急敬尊者也。</p>
<p>于士，既事，成踊袭而后拜之，不改成踊。</p>
<p>“既事”，终敛事也。“成踊袭而后拜”，不绝踊袒也。“不改成踊”，踊已成也。此士礼也。若大夫，则虽大夫至亦必成踊袭而后拜。夫人子于亲丧之际，哀乱摧折，若一致于其亲而他皆所不恤，乃其于尊卑之等、拜踊之节犹若是其详辨者，盖亲亲尊尊之义，同出于性而非由外铄。故孝子尽性以事亲，无所不致慎焉。而节文之宜，仁义并而不悖，非达于天德之全体者，固不足以知其深远矣。夫岂仅恃其不学不虑之知能，而直情径行者所得与哉！直情径行者，戎狄之道也。</p>
<p>右第十五章。</p>
<p>上大夫之虞也少牢；卒哭成事、附，皆大牢。下大夫之虞也犆牲；卒哭成事、附，皆少牢。少，诗照反。卒，子律反。大，他盖反。犆，徒得反。</p>
<p>卒哭之祭谓之“成事”。大夫三月而葬，五月而卒哭，其间凡五虞，然后卒哭。虞，丧祭；成事、祔，渐吉矣。丧不备物，渐吉然后备所应用之牲。</p>
<p>右第十六章。</p>
<p>祝称句：卜葬、虞，子孙曰“哀”，夫曰“乃”，兄弟曰“某卜葬其兄”，弟曰“伯子某”。</p>
<p>“祝称”，谓命龟称主人之辞。“卜葬”，卜葬日也。“卜虞”者，大夫五虞，诸侯七虞，须卜日也。“孙”，父没为祖后者。“乃”者，对其妻之称。</p>
<p>右第十七章。</p>
<p>古者贵贱皆杖。叔孙武叔朝，见轮人以其杖关毂而轮者，于是有爵而后杖也。朝，直遥反。，胡馆反。</p>
<p>“朝”，谓造朝而涂遇之也。“轮人”，为车轮者。“关”，穿也。“”，回转以试其圆否也。礼虽不下于庶人，能者弗禁也。愚贱不能自勉于礼，而或存其实，或存其名，苟名存而实虽亡，犹愈于名实之皆亡，则存其名以俟能者可也。以私意忿一人之失而遽禁庶人之杖，此其所以为叔孙武叔与！</p>
<p>凿巾以饭，公羊贾为之也。饭，扶晚反。</p>
<p>公羊，复姓，贾名。“巾”，覆面帛。大夫以上，宾为之饭，则以巾覆面，当口凿之，以远宾之憎恶。士亲饭而凿巾，则子而憎其亲矣。苟欲僭大夫之礼以尊其亲，而不知其陷于大恶也。废杖、凿巾，皆记鲁礼之失。</p>
<p>右第十八章。</p>
<p>冒者何也，所以掩形也。自袭以至小敛，不设冒则形，是以袭而后设冒也。后字衍丈。</p>
<p>“冒”，韬尸者，制若直囊，凡二，上曰质，下曰杀，先以杀韬足而上，后以质韬首而下，齐于手。自袭至敛，为日不一，容色变异，将见于形，孝子不忍其亲或为人所憎恶，故以此掩之。此先王之礼所以曲尽人情而求其心之安也。程子以是治司马温公之丧，而苏轼诮之，亦多见其不知量而已。</p>
<p>右第十九章。</p>
<p>或问于曾子曰：“夫既遣而包其余，犹既食而裹其余与？君子既食则裹其余乎？”曾子曰：“吾子不见大飨乎？夫大飨，既飨，卷三牲之俎归于宾馆，父母而宾客之，所以为哀也。子不见大飨乎？”夫，防无反。遣，诘战反。与，以诸反。归，求位反。</p>
<p>“遣”，遣奠也。“包”，裹而载之遣车也。“大飨”，诸侯相飨之礼。“三牲”，大牢也。“大飨”，礼之盛者，必归俎以致敬，可以释裹余之疑矣。乃以宾客之礼待父母，疑于恻隐之不足，而孝子之心于亲之死不得而不宾之，且若其生而他往，不忍以其不能饮食而遂竟以祭礼行之，则哀恋之情亦至矣。</p>
<p>右第二十章。</p>
<p>非为人丧，问与？赐与？三年之丧，以其丧拜；非三年之丧，以吉拜。为，于伪反。与，以诸反。</p>
<p>“非为人丧”，谓虽在丧中而不以丧故相赙助也。“问”，遗也。敌者曰“问”，尊者曰“赐”。吉拜，不稽首也。三年之丧，无可暂吉，故必丧拜。期功以下，自可以寻常之礼拜受也。</p>
<p>三年之丧，如或遗之酒肉，则受之，必三辞，主人衰绖而受之。衰，仓回反。</p>
<p>“遗之酒肉”者，或因疾毁，劝令强饮食也。君子自尽其道而谅人之情，受之可也。“三辞”者，诚不忍食，必以情告也。“衰绖”者，示虽受之而固不可夺也。如此则人之强之者亦且止矣。</p>
<p>如君命，则不敢辞，受而荐之。</p>
<p>“荐”，奠也。不敢虚君惠，而己固不可夺也。</p>
<p>丧者不遗人；人遗之，虽酒肉，受也。从父昆弟以下，既卒哭，遗人可也。从，疾用反。</p>
<p>“丧者”，期以上之丧也。情尽于亲，不能及人，故不遗人。有丧宜为人所恤，故遗之必受，虽酒肉亦有所用之也。“从父昆弟”，大功之亲者也，自此以下，丧非己主，余情可以及人。</p>
<p>右第二十一章。</p>
<p>县子曰：“三年之丧如斩，期之丧如剡。”县，胡涓反。期，居之反。</p>
<p>“斩”，思虑断绝也。剡，神志衰削也。志壹于哀，则气象容貌动止云，为之间无不然者。县子此论可谓善言丧者矣。</p>
<p>右第二十二章。</p>
<p>三年之丧，虽功衰，不吊，自诸侯达诸士，如有服而将往哭之，则服其服而往。此节旧本在“十五月而禫”之下，今从陈氏本定于此。衰，仓回反。下同。</p>
<p>“功衰”，谓既练而所受之衰与大功同也。“吊”，吊生者。“哭”，哭死者。“其服”，所哭者之服。</p>
<p>期之丧，十一月而练，十三月而祥，十五月而禫，练则吊。期，居之反。下同。</p>
<p>此父在为母之丧也。“练则吊”者，其练如三年之祥也。然则三年之丧，祥而可以吊矣。</p>
<p>期之丧未葬，吊于乡人，哭而退，不听事焉；功衰吊，待事不执事。此节旧本在“不听事焉”之下，今定序于此。</p>
<p>“期之丧”，从服、义服及姑姊妹无主殡不在己族者。“听”，亦待也。当主人袭敛之际，须待，其事毕而成礼也。“功衰”，谓殇服，由齐衰而降者也。“不执事”，不相助主人敛奠。</p>
<p>既葬，大功，吊，哭而退，不听事焉；小功缌，执事，不与于礼。与，羊洳反。</p>
<p>“既葬”，己所服者既葬也。“与”，相也。“礼”，谓馈奠。缌，既葬而“不与于礼”者，死者士，逾月而葬也；大夫既葬，缌者除矣。</p>
<p>右第二十三章。</p>
<p>相趋也，出宫而退；相揖也，哀次而退；相问也，既封而退；相见也，反哭而退；朋友，虞附而退。封与窆同，彼验反。</p>
<p>此乡人会葬之节也。古者少长相遇，以趋为敬。“相趋”，谓相识而常相会晤也。“相揖”，谓同与饮射，相揖让也。“相问”，谓往来馈问也。“相见”，谓执贽定交也。同门曰“朋”，同志曰“友”，皆兼生死之交而言也。“出宫”，出殡宫，朝祖已，正柩，宾出而主人拜送，遂不复至也。“哀次”，祖道已，丧车外乡，为哀次于庙门，宾出，主人送也。“既窆”，主人赠已，宾退，主人拜送也。“反哭”，宾更吊，吊已出，主人拜送也。“虞附”则反哭而退，待祭而更来与祭也。宾退必因主人之拜送，退则不复再至矣。</p>
<p>吊非从主人也，四十者执；乡人五十者从反哭，四十者待盈坎。从，疾用反。</p>
<p>谓送葬也。“主人”，同姓有服之通称。主人送者随柩行，无事焉，吊者必夹柩行相相助。四十筋力未衰，于道执，于坎实土；五十已衰，从主人反哭而相助虞祭；劳逸各有事矣。言“乡人”者，远宾来会，主人重劳之，虽未五十，可从反哭也。</p>
<p>右第二十四章。</p>
<p>丧食虽恶，必充饥。饥而废事，非礼也；饱而忘哀，亦非礼也。视不明，听不聪，行不正，不知哀，君子病之。故有疾饮酒食肉，五十不致毁，六十不毁，七十饮酒食肉，皆为疑死。为，于伪反。</p>
<p>“饱而忘哀”，谓饱则嫌于忘哀也。“不正”，尪蹇欲仆也。“不知哀”，神志昏也。“致”，极也。“疑”，犹恐也。</p>
<p>有服，人召之食，不往。大功以下，既葬，适人，人食之，其党也食之，非其党弗食也。人食之“食”，祥吏反。</p>
<p>“有服”，下达于缌之辞。“适人”，有故至人家也。“食之”，值食时而留之食也。“党”，同有服者。虽彼服轻已除，情相若，则虽食不忘哀也。</p>
<p>功衰，食菜果，饮水浆，无盐酪；不能食食，盐酪可也。</p>
<p>“功衰”，斩衰既练之服也。“水浆”，或水或浆，不专饮水也。“酪”，乳熬成者。“不能食”者，体质羸弱不胜淡食也。“可”者，稍食之。</p>
<p>孔子曰：“身有疡则浴，首有创则沐，病则饮酒食肉。毁瘠为病，君子弗为也。毁而死，君子谓之无子。”创，初良反。</p>
<p>“疡”，头疮。“创”，古疮字。按字义当云“首有疡，身有创”，或传写互讹也。内伤曰“毁”，外羸曰“瘠”。“病”，成痼疾也。君子之居丧也，志壹气充，性尽而情顺，故虽毁而不病。若志之不逮，情欲偷而强之哀，则气馁形疲，强者病、弱者死矣。诚不足而灭裂以求名，君子耻而不为，其甚者反以殄生绝祀，不孝之罪，其能免乎！</p>
<p>右第二十五章。</p>
<p>非从柩与反哭，无免于堩。免，亡运反。</p>
<p>柩所行道曰“堩”。反哭言堩者，循其从柩之路而归也。“无免”，必着丧冠，以致饰也。</p>
<p>右第二十六章。</p>
<p>凡丧，小功以上，非虞附练祥，无沐浴。上，时掌反。</p>
<p>洁清致饰之事，哀则废之。丧祭以事神，可尔。小功、大功终祔，期终练，三年终祥。</p>
<p>右第二十七章。</p>
<p>疏衰之丧，既葬，人请见之则见，不请见人。小功，请见人可也。大功不以执挚。惟父母之丧，不辟涕泣而见人。衰，仓回反。“则见”“涕泣而见”之“见”，贤遍反。辟，毗义反。</p>
<p>“疏衰”，期之丧也。“请见人”，通初见、亟见而言。“执挚”，初见之礼。大功可以亟见，不初请见，皆谓既葬也。“不辟涕泣而见人”，人来见而见之也。见者为相吊慰，无相见之礼。</p>
<p>三年之丧，祥而从政；期之丧，卒哭而从政；九月之丧，既葬而从政；小功缌之丧，既殡而从政。期，居之反。卒，子律反。</p>
<p>“从政”，谓服官任事也。期以下，若今在官请假是已。父在为母期，则十三月而祥，而后从政也。</p>
<p>右第二十八章。</p>
<p>曾申问于曾子曰：“哭父母有常声乎？”曰：“中路婴儿失其母焉，何常声之有？”</p>
<p>古者哭踊皆有节，则哭有时数矣。故曾申疑而问之。无常声者，哀至之哭也。按曾申，曾子之子，而以哭父母问曾子，殆于野矣。孝者，人道之大，教之本也，然子不敢以问父，父不能以诏子，故古者易子而教，精义以利用者也。</p>
<p>右第二十九章。</p>
<p>卒哭而讳。卒，子律反。</p>
<p>在殡不讳者，不忍遽以神道事亲也。卒哭则祔，祔斯神矣。</p>
<p>王父母、兄弟、世父、叔父、姑姊妹，子与父同讳。</p>
<p>“王父母”，据子而言。“兄弟”以下，据父而言。“同讳”者，谓父在从父而讳，父没仍不改也。</p>
<p>母之讳，宫中讳；妻之讳，不举诸其侧。</p>
<p>内讳不出门。异姓之讳，非己讳也。</p>
<p>与从祖昆弟同名，则讳。从，疾用反。</p>
<p>“名”，当作“居”，传写之误也。“同居”，谓共坐也。从祖，小功之亲，不逮事父则不讳，惟与其子同处则不举诸其侧。</p>
<p>右第三十章。</p>
<p>以丧冠者，虽三年之丧可也，既冠于次，入哭踊，三者三，乃出。冠，古乱反。三，苏暂反。</p>
<p>“以丧冠”，谓年已及冠，适有丧，即冠丧冠也。“次”，庐也。“入”，升堂诣殡前也。“哭踊”，哀父母之不及见也。“三者三”，成踊也。“出”，即哭次也。此谓三年之丧而冠者，期以下见《曾子问》。</p>
<p>大功之末，可以冠子，可以嫁子。父小功之末，可以冠子，可以嫁子，可以取妇。己虽小功，既卒哭，可以冠、娶妻。下殇之小功则不可。冠，古乱反。取，七句反。卒，子律反。</p>
<p>“末”，受服即葛之后也。“大功”言己服，“小功”言父服，错举互明之。“妇”，子妇也。小功可以取妇，大功则不可取，吉于冠、嫁也。“己虽小功”，父没之辞也。“冠”，自冠。“娶妻”，自娶。小功卒哭可以冠、娶，大功可冠而不可娶也。“下殇之小功”，本期服之亲，服虽五月而无受，故必终丧。“不可”者，冠、嫁、娶俱不可也，麻不可以接吉也。言下殇之小功，则上、中殇之大功可知。</p>
<p>右第三十一章。</p>
<p>凡弁绖，其衰侈袂。衰，仓回反。</p>
<p>“弁绖”，吊服，其衰有三，锡衰、缌衰、疑衰也。“侈”，张大而被于衣上也。“袂”，裒衣相属当腋者。凡衰之制，幅布当心，缀于衣上，其博四寸，左右辟领各四寸，衰不覆袂也。吊服之衰，不为辟领，以一幅博如其躯，侈加于袂上，哀轻则简而文也。</p>
<p>右第三十二章。</p>
<p>父有服，宫中子不与于乐；母有服，声闻焉不举乐；妻有服，不举乐于其侧。与，羊洳反。</p>
<p>“父有服”，功、缌及义服，己不从服者。“宫中”，谓同官居也。“与”，执习也。“乐”，琴瑟也。士无故不彻琴瑟，为所尊亲故变也。母妻之服，其私丧也。“声闻焉不举乐”，则宫中容有不相闻之处，举之可矣。“不于侧”，则虽声闻不避。</p>
<p>大功将至，辟琴瑟；小功至，不绝乐。辟，必益反。</p>
<p>“将至”，谓有是服者来诣己，已将命而未入也。“辟”，屏也，方弹而彻也。“不绝乐”者，方弹不辍，未弹则亦不奏也。凡习乐而客至者，不为中止，曲终而后肃之。</p>
<p>右第三十三章。</p>
<p>姑姊妹，其夫死，而夫党无兄弟，使夫之族人主丧；妻之党，虽亲弗主；夫若无族矣，则前后家、东西家；无有，则里尹主之。</p>
<p>“兄弟”，谓有服之亲。“族人”，无服者也。“妻”，即姑姊妹也，其党不得为主。妇人既嫁从夫，非出则本宗义殊也。“东西”，左右也。“无有”，谓邻近素不相往来。二十五家为“里”。“尹”，里宰。</p>
<p>或曰：主之，而附于夫之党。</p>
<p>“主”，谓母家兄弟主之。“党”，昭穆所宜附者。此流俗之说，非礼也。</p>
<p>右第三十四章。</p>
<p>麻者不绅。</p>
<p>首绖则要必绖，必不大带而垂绅也。</p>
<p>执玉不麻。</p>
<p>宰受含玉则朝服是已。又大夫在聘而闻君薨，虽已服衰，聘享则必易吉服，凶不干吉也。</p>
<p>麻不加于采。</p>
<p>外服吊服，则内衣必素。</p>
<p>右第三十五章。</p>
<p>国禁哭，则止，朝夕之奠即位，自因也。</p>
<p>大祀致齐则“禁哭”。“即位”，即哭位也。因哀之至，垂涕而无声也。</p>
<p>右第三十六章。</p>
<p>童子哭不偯，不踊，不杖，不菲，不庐。菲，扶沸反。</p>
<p>“偯”，委曲之声。“菲”，菅屦。礼非以强人所不逮，能者由之，未能者无躐等也。</p>
<p>右第三十七章。</p>
<p>孔子曰：“伯母叔母疏衰，踊不绝地；姑姊妹之大功，踊绝于地。如知此者，由文矣哉！由文矣哉！”衰，仓回反。</p>
<p>“绝地”，跃起离地。“姑姊妹之大功”，已嫁者也。“知此”，谓通其义。“由”，用也。言能知恩义之各有当，不屈义以从恩，不裁恩以就义，则情文各得，并行不悖，即用之无不宜矣。</p>
<p>右第三十八章。</p>
<p>泄柳之母死，相者由左。泄柳死，其徒由右相。由右相，泄柳之徒为之也。相，息亮反。</p>
<p>凶礼由右，相者从左，礼也。泄柳之徒不能守其师说，以从流俗，而礼乱矣。</p>
<p>右第三十九章。</p>
<p>天子饭九贝，诸侯七，大夫五，士三。饭，扶晚反。</p>
<p>实颐曰“饭”，塞齿曰含。“贝”，今谓之蚆子，精小者多，粗大者少，贵用精，贱用粗也。旧说此夏、殷之礼也，周用珠玉。</p>
<p>右第四十章。</p>
<p>士三月而葬，是月也卒哭，大夫三月而葬，五月而卒哭。诸侯五月而葬，七月而卒哭。士三虞，大夫五，诸侯七。卒，子律反。</p>
<p>“卒哭”以缓为贵，伸其哀也。“虞”在葬、卒哭之间，葬之日即一虞，其后每月二虞，卜日行事。</p>
<p>右第四十一章。</p>
<p>诸侯使人吊，其次含、襚、赗、临，皆同日而毕事者也，其次如此也。含，胡绀反。</p>
<p>上篇备矣。“次”，因死事之先后。“临”则使臣之私事，故最后。</p>
<p>右第四十二章。</p>
<p>卿、大夫疾，君问之无算，士壹问之。君于卿、大夫，比葬不食肉，比卒哭不举乐；为士比殡不举乐。此，毗至反。卒，子律反。为，于伪反。</p>
<p>《丧大记》言君三问大夫之疾，此云“无算”者，疾之淹速不一也。“壹”，与“一”通。“壹问”，疾亟而后问也。古之君臣如此，岂以笼络士心而望其报礼哉！君臣之义植于性，而人道所自立也。</p>
<p>右第四十三章。</p>
<p>升正柩，诸侯执五百人，四，皆衔枚；司马执铎，左八人，右八人；匠人执羽葆御柩。大夫之丧，其升正柩也，执引者三百人，执铎者左右各四人，御柩以茅。引，羊进反。</p>
<p>“升”，谓朝祖而升阶也。“正柩”，厝棺于庙两楹之间，以待发也。朝祖为行葬之始事，其后之墓，皆仍此而为之尔。“”，牵柩车绳，庙中谓之“”，道路谓之“引”，其实一耳，互言之。“枚”，如箸，衔之，有结项中，以止嚣者。“司马”，两司马，二十五人之长也。“执铎”者，振之，夹柩以令柩进止也。“匠人”，冬官司空之属，主棺事及窆者。“葆”，形如盖，杂五色鸟羽为之。“御柩”，以为升降左右之节也。大夫之“执铎者”，亦其家司马之属。“茅”之为言明也，所以明示人之观瞻，谓旗帜也。《春秋传》曰：“前茅虑无。”</p>
<p>右第四十四章。</p>
<p>孔子曰：“管仲镂簋而朱纮，旅树而反坫，山节而藻棁，贤大夫也，而难为上也。晏平仲祀其先人，豚肩不掩豆，贤大夫也，而难为下也。”</p>
<p>“镂”，雕虫兽也。大夫盛粢盛以敦，“镂簋”，僭诸侯。“纮”，冕系。大夫缁纮，“朱纮”，僭天子“贤大夫”者，贤其功业。“难为”，谓已隆则上无可加也，己替则下无可减也。豆径尺，“不掩豆”者，甚言其小。</p>
<p>君子上不僭上，下不偪下。偪与逼通，彼侧反。</p>
<p>如其礼而已矣。</p>
<p>右第四十五章。</p>
<p>妇人非三年之丧，不逾封而吊；如三年之丧，则君夫人归。</p>
<p>“封”，国境也。妇人已嫁，于其父母期，而言“三年”者，缘本亲也。“君夫人归”，则大夫之妻可知已。</p>
<p>夫人，其归也，以诸侯之吊礼，其待之也，若待诸侯然。</p>
<p>“吊礼”，谓含襚及赗之仪。不纯乎子而可用其夫之礼，妇人从夫者也。“待之”，谓主孤馆饩之事。</p>
<p>夫人至，入自闱门，升自侧阶，君在阼，其他如奔丧礼然。</p>
<p>惟此为异于诸侯之相吊耳，使得伸其子道于门以内也。“闱门”，宫中两旁入庭中之门。“侧阶”，东房外东乡之阶。“君”，主孤。“在阼”，不降迎也。“其他”，哭踊髽麻之属。</p>
<p>右第四十六章。</p>
<p>嫂不抚叔，叔不抚嫂。</p>
<p>“抚”，抚尸也。嫂叔生不通问，死不为服，何抚之有！</p>
<p>右第四十七章。</p>
<p>君子有三患：未之闻，患弗得闻也；既闻之，患弗得学也；既学之，患弗能行也。</p>
<p>君子闻道而学焉，期于行也。时虽未可行，而能行在己，则亦可弗患矣。三者，学之事也。</p>
<p>君子有五耻：居其位，无其言，君子耻之；</p>
<p>不知其职所当为，则不能有言。</p>
<p>有其言，无其行，君子耻之；行，胡孟反。</p>
<p>得失利病，言之详而行不逮，是欺人也。</p>
<p>既得之而又失之，君子耻之；</p>
<p>所行不固，独劳而无功也。</p>
<p>地有余而民不足，君子耻之；</p>
<p>仁不足以保民，故民去之。</p>
<p>众寡均而倍焉，君子耻之。</p>
<p>“众寡”，谓其国邑夫田之数也。“均”者，与人相若。“倍”，赋敛所入倍于均我者也。不能致民以阜财，而徒多取以致富，其行贱矣。五者，仕之事也。</p>
<p>右第四十八章。</p>
<p>孔子曰：“凶年则乘驽马，祀以下牲。”</p>
<p>马六种，“驽马”最下，人君乘之示自贬，且易供。“下牲”，谓天子、诸侯降用少牢，大夫特牲，士特豚。</p>
<p>右第四十九章。</p>
<p>恤由之丧，哀公使孺悲之孔子，学士丧礼，士丧礼，于是乎书。</p>
<p>“书”，犹传也。五礼之籍皆藏于公府，周衰散乱，孔子定之，孺悲学焉而传其书，至今犹为明备，其他仅存而阙失多矣。</p>
<p>右第五十章。</p>
<p>子贡观于蜡。孔子曰：“赐也乐乎？”乐，卢各反。下同。</p>
<p>“蜡”祭，事偕野人而近于戏，惟圣人之心达性情之和以类万物之情，含弘周遍而油然各得，故见其可乐而以为问。</p>
<p>对曰：“一国之人皆若狂，赐未知其乐也。”</p>
<p>“若狂”，谓致鹿女、迎猫虎之状。贤者守正，不见其可乐也。</p>
<p>子曰：“百日之蜡，一日之泽，非尔所知也。”</p>
<p>“百日”，谓春耕之劳，以蜡息之也。“泽”，惠也，先王以恤民之勤苦而畅其情以惠之也。“非尔所知”者，非其识量所及。</p>
<p>“张而不弛，文、武弗能也；弛而不张，文、武弗为也。一张一弛，文武之道也。”</p>
<p>“张”，控弦，喻操之使效能也。“弛”，释弦，喻纵之使自适也。文、武，谓文王，武王。蜡始于伊耆氏而言文、武者，古有其礼而周益备也。“弗能”者，天地屈伸之化，人物性情之几，自然而不可强也。“弗为”者，圣人裁成之用也。“道”，谓通变宜民之理，所以调治人情而引之正也。</p>
<p>右第五十一章。</p>
<p>孟献子曰：“正月日至，可以有事于上帝；七月日至，可以有事于祖。”七月而禘，献子为之也。正，如字，佫读诸盈反者，非。</p>
<p>“正月”“七月”，皆以周正言之，建子之月日南至，建午之月日北至也。“有事于上帝”，郊也。祖，太祖。“有事于祖”，禘也。日南至而郊，礼也，所谓大报天而主日，迎阳之至以求阳也。若殷祭必以孟月，示不忍旷也。诸侯秋尝冬烝，因而举殷祭焉，于秋举之，当以夏正七月建申之月。献子以周正行之，实为仲夏，徒欲与郊对月而举，而不知祭祖之事与日无与，则亦不达礼意矣。“为”者，以私意改作之谓。</p>
<p>夫人之不命于天子，自鲁昭公始也。</p>
<p>以娶同姓而不敢告于周，后遂因之而废王命。此章两记鲁礼之失，皆人道之大者也。</p>
<p>右第五十二章。</p>
<p>外宗为君夫人，犹内宗也。为，于伪反。</p>
<p>“外宗”，君诸姑姊妹之女。“为”，为之服也。“内宗”，君同姓之女也。凡内外宗女自以戚受命为命妇，不系乎夫，则为君服斩衰，夫人服齐衰；其疏远不得受命而嫁于士大夫者，自从其夫服君期，夫人无服。</p>
<p>右第五十三章。</p>
<p>厩焚，孔子拜乡人为火来者。拜之士壹，大夫再，亦相吊之道也。</p>
<p>有灾则吊，吊则必拜也。</p>
<p>右第五十四章。</p>
<p>孔子曰：“管仲遇盗，取二人焉，上以为公臣，曰：‘其所与游辟也，可人也。’”辟，匹亦反。</p>
<p>“取”，择用也。“上”，升之于公朝也。“曰”，管仲荐之之辞。“游”，交游。“辟”，邪僻也。</p>
<p>管仲死，桓公使为之服。宦于大夫者之为之服也，自管仲始也。有君命焉尔也。</p>
<p>“为之服”，为服旧君之服，齐衰三月也。违大夫之诸侯不反服，有君命可尔，后遂因之为始，则不可。</p>
<p>右第五十五章。</p>
<p>过而举君之讳则起。与君之讳同则称字。</p>
<p>“过”，误也。“举”，称也。“起”者，方坐而起，示不宁也。“与君之讳同”，名同君也。“称字”者，以字行，曲避之。名者父所命，不可易也。</p>
<p>右第五十六章。</p>
<p>内乱不与焉，外患弗辟也。与，羊洳反。辟，毗义反。</p>
<p>“内乱”，谓君臣适庶之间有衅端。“外患”，邻寇也。内乱之未成，守正以匡其难，不可则蚤去之，列国之大夫有用是道者，宋子哀、蘧伯玉是已。若贵戚之卿身执国政，则死生以之，无全身幸免之道，况六合一王之天下，而卒有萧鸾，武曌之事，为之臣者乃欲浮沉幸免以自谓明哲，此奸佞之尤者，而岂君子之所许哉！读者亦不可不辨也。</p>
<p>右第五十七章。</p>
<p>赞，《大行》曰圭，公九寸，侯伯七寸，子男五寸；博三寸，厚半寸；剡上，左右各寸半，玉也。藻，三采六等。赞，盖瓒字之误，才旱反。</p>
<p>“瓒”，祼玉也；前为盘盛鬯，后以圭为柄。《大行》者，《秋官·大行人》也。记者节引《大行人》记圭之文，以明圭瓒之等也。《考工记》天子之祼圭，尺有二寸，与镇圭等，则诸侯之祼瓒视其命圭可知已。子男执璧而瓒则通用圭者，璧不可为瓒首也。“剡上”，谓柄端锐出，两旁斜杀也。“左右各寸半”者，中为脊文，两分，其博各寸半也。此桓圭之式，命圭惟公圭为然；祼圭则通用之，但长短殊尔。“藻”，以组为之，藉以执者。“三采”，朱、白、苍。“六等”，每采再就，凡六匝也。于命圭则侯伯之礼，祼圭酌而用之。</p>
<p>右第五十八章。</p>
<p>哀公问子羔曰：“子之食奚当？”对曰：“文公之下执事也。”</p>
<p>“食”，先人始食禄。“奚当”，言当何代也。子羔谦慎以对，记者取之为对君之体。</p>
<p>右第五十九章。</p>
<p>成庙则衅之。</p>
<p>血祭曰“衅”，惟荐血而不荐腥熟，盖以礼土木之神而辟禳也。</p>
<p>其礼：祝、宗人、宰夫、雍人，皆爵弁纯衣。</p>
<p>“祝”，主隋衅之事。“宗人”，宗伯之属，主宗庙之事。“宰夫”，燕则代君为主人，此亦摄主以礼神。“雍”，《周礼》作“饔”。“饔人”，掌烹割之事，司割牲。“纯衣”，丝衣，其色玄。按《大戴礼》，宗人受命于君，君玄服命之。</p>
<p>雍人拭羊，宗人祝之。</p>
<p>“拭”，去其尘污也，用毛血故必外洁。“祝”，当作“视”，谓莅视也。</p>
<p>宰夫北面于碑南，东上。</p>
<p>“碑”在庙堂下中庭，以丽牲者也。“东上”，宗人典祀最东，宰夫、祝、雍以次而西也，不拜者，土木之神亵，拜则嫌于拜庙也。</p>
<p>雍人举羊升屋，自中；中屋南面，刲羊血流于前，乃降。</p>
<p>“举”，持也。其徒举之，雍人莅之尔。“升自中”，由檐阿之中也。“中屋”，当屋脊也。“血流于前”，持刲羊下至檐，遍洒之也。于是而衅事成矣。</p>
<p>门、夹室皆用鸡，先门而后夹室。其衈皆于屋下。割鸡，门，当门；夹室，中窒。</p>
<p>遍衅之也。“门”，大门。“夹室”，两旁室。“衈”，将割而先灭耳旁毛荐之也。“于屋下”，言不升屋也。“当门”，霤下正中。“中室”，室内四方之中。</p>
<p>有司皆乡室而立，门则有司当门北面。乡，许亮反。</p>
<p>“有司”，宗祝宰雍也。“皆”，云者，夹室不一也。“当门北面”，位在门外，乡门。</p>
<p>既事，宗人告事毕，乃皆退。反命于君，曰：“衅某庙事毕。”反命于寝，君南乡于门内，朝服。既反命，乃退。朝，直遥反。乡，许亮反。</p>
<p>“寝”，路寝。有司受命莅衅事，君留路寝待之。“门”，路寝户也。“朝服”，君不莅祭，不祭服也。“退”，君反内，有司出也。《大戴记》：“告已，君曰诺，宗人请就晏，揖之乃退。”</p>
<p>路寝成，则考之而不衅。衅屋者，交神明之道也。</p>
<p>“考”，亦落成之祭名。《春秋》：“考仲子之宫。”“不衅”者，具俎豆，不血祭也。宗庙以奉神明，祀则嫌于祀其先，故但用血祭，不荐腥熟。路寝无嫌，祀之可矣。</p>
<p>凡宗庙之器，其名者成，则衅之以豭豚。</p>
<p>“名者”，谓典礼之器以名著者。“豭”，豮也。</p>
<p>右第六十章。周之五礼，其属三千，《仪礼》之仅存者十七篇而已。此章衅庙之礼。盖祭礼之属散见于佚亡之余者，戴氏以其事止一节，故不收之《礼经》而附之于《记》，大戴氏所记亦略同焉，实则《经》也，非《记》也。下章出夫人之礼，盖亦婚礼之属，亦《礼经》之遗策也。</p>
<p>诸侯出夫人，夫人比至于其国，以夫人之礼行；至，以夫人入。比，毗至反。</p>
<p>“比”，及也。送之之车服，迎之之馆饩，皆如其故，未致命，犹未绝也。</p>
<p>使者将命曰：“寡君不敏，不能从而事社稷宗庙，使使臣某敢告于执事。”主人对曰：“寡君固前辞不教矣，寡君敢不敬须以俟命。”“使者”“使臣”之“使”，疏吏反。</p>
<p>“前辞不教”，谓纳采对辞云然。“须”，听也。“俟命”，俟后命，冀复合也。</p>
<p>有司官陈器皿，主人有司亦官受之。</p>
<p>“官”，各如其所掌之官。“器皿”，其本所齐物。</p>
<p>妻出，夫使人致之曰：“某不敏，不能从而共粢盛，使某也敢告于侍者。”主人对曰：“某之子不肖，不敢辟诛，敢不敬须以俟命。”使者退，主人拜送之。共，九客反。盛，是征反。辟，毗义反。“使者”之“使”，疏吏反。</p>
<p>此大夫以下出妻之礼。诛，谴也，“主人拜送使者”，君子怒不废礼也。</p>
<p>如舅在则称舅，舅没则称兄，无兄则称夫。主人之辞曰：“某之子不肖。”如姑姊妹亦皆称之。</p>
<p>所出者若无主人，则有所出无所归，义不得出矣。</p>
<p>右第六十一章。</p>
<p>孔子曰：“吾食于少施氏而饱，少施氏食我以礼。吾祭，作而辞曰：疏食不足祭也。吾飧，作而辞曰：疏食也，不敢以伤吾子。”少，诗照反。“食我”“疏食”之“食”，并祥吏反。</p>
<p>少施氏，鲁惠公子施父之后。“飧”，食将竟，而以饮浇饭尽之，所以饱主人之惠也。“伤”，谓不堪多食而强之也。即其致辞观之，而将事之谦谨概可知矣。</p>
<p>右第六十二章。</p>
<p>纳币一束，束五两，两五寻。</p>
<p>婚礼纳征之币也，玄、各半。“五两”者，十端，每二端合卷之。“两五寻”者，每端二丈。《周礼》：“娶妻入币，无过五两。”自天子下达，其度数一也。</p>
<p>妇见舅姑句，兄弟姑姊妹皆立于堂下，西面北上，是见已。见，贤遍反。下同。</p>
<p>“兄弟姑姊妹”，舅之妹未嫁者及子女也。舅席在阼堂下，“西面北上”，统乎舅也。“是见”者，谓就此而与兄弟姑姊妹相见。“已”者，不更与行相见之礼也。言“兄弟”，娣姒在其中。</p>
<p>见诸父，各就其寝。</p>
<p>“诸父”，夫之伯叔父。“寝”，室也。他日特见之，此谓舅之兄弟同宫者。</p>
<p>右第六十三章。</p>
<p>女虽未许嫁，年二十而笄，礼之，妇人执其礼。</p>
<p>许嫁乃笄，常也；或未许嫁，年已及，必为之笄。“礼”，醴也。其礼与男子冠相拟。许嫁而笄，则受命于父而行；未许嫁，纯乎内事，母专执其礼。</p>
<p>燕则鬈首。鬈，巨圆反。</p>
<p>“燕”，燕居。谓既笄以后在家之饰也。许嫁而笄，则恒服笄或次，今未许嫁，虽笄不备妇饰，仍如女子之制，分发为鬌也。</p>
<p>右第六十四章。</p>
<p>长三尺，下广二尺，上广一尺，会去上五寸。纰以爵韦六寸，不至下五寸。纯以素。以五采。长，直亮反。广，古旷反。会，古外反。纯，之尹反。</p>
<p>详制也。与《玉藻》互记之。长三尺，下博上狭，以渐杀也。“会”者，一幅，至上裂而为三，中为颈，两旁为肩，会当三裂之处而横缘之。“去上五寸”者，去颈肩之端五寸，所谓“其颈五寸”也。缘在旁曰“纰”。“以爵韦”者，士也。君朱纰，大夫素纰。“六寸”，以博言，表里各三寸，凡用爵韦六寸也。“不至下五寸”，凡纰二尺，下五寸不纰，与上会去上之数相配也。“纯”，下缘也，纰所不至则纯之。“素”，生帛也。“”，组也；在缘缝间巡绕为饰，惟纰间有之。</p>
<p>右第六十五章。</p>
<p>《礼记章句》卷二十一终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
