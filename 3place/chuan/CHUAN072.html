<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书072-2025年07月17日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书072-2025年07月17日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷十一">礼记章句卷十一</h4>
<p>郊特牲</p>
<p>此篇杂记五礼之大端而著其义理之所主，其所发明，皆即《礼器》所云“时、顺、体、宜、称”之五义，疑盖《礼器》之下篇也。其间或有与上篇复出者，则记者各有所授，以互相为征耳。凡二十章。</p>
<p>郊特牲，而社稷大牢。天子适诸侯，诸侯膳用犊；诸侯适天子，天子赐之礼大牢；贵诚之义也。故天子牲孕弗食也，祭帝弗用也。大，他盖反。</p>
<p>“礼”，饔饩也。“诚”者，专悫无文之谓。“天子牲”，谓诸侯所奉膳也。“孕”，已生犊者。</p>
<p>大路繁缨一就，先路三就，次路五就。繁，薄官反。</p>
<p>“大路”“先路”“次路”，旧说殷之三等路，故就数与《周礼》异，尊者弥质，卑者弥文也。</p>
<p>郊血，大飨腥，三献，一献孰，至敬不飨味而贵气臭也。</p>
<p>“不飨味”，言不以味为飨。“气”者，焄蒿之生气。“臭”者，膻香之烈。“血”“腥”，初杀未久，则生气犹有存者，而臭亦保其自然。“”“孰”则生气尽，臭亦变，惟致味而已。</p>
<p>诸侯为宾，灌用郁鬯，灌用臭也。大飨尚腶修而已矣。</p>
<p>“为宾”，朝于天子而礼之也。上公再灌，侯、伯、子男一灌。“大飨”，天子飨来朝之诸侯。“腶修”，捶治肉脯，加姜桂，以为荐豆。“尚”者，先设于筵前，后乃设余馔。此亦大礼不尚味之义。</p>
<p>右第一章。此章兼言宾祭之礼。</p>
<p>大飨，君三重席而酢焉。三献之介，君专席而酢焉，此降尊以就卑也。重，直龙反。</p>
<p>“大飨”，诸侯相朝而主君飨之也。“君”，谓主君。宾酌主人曰“酢”，“酢焉”，谓受酢也。“三献”，来聘之大夫，飨之三献。其介，士也。燕则宾为苟敬，介为宾。“专”，单也。诸侯之席三重，两君相献酢，其体敌，主人得伸其贵；士介本单席，主君降席而受酢，所以尊宾，不以贵临之。</p>
<p>右第二章。此章言宾礼。</p>
<p>飨、禘有乐，而食、尝无乐，阴阳之义也。食，祥吏反。禘，盖“禴”字之误，以灼反，下同。</p>
<p>“飨”，具礼以饮觐聘之宾客。“禴”，殷之春祭。“食”，以食食宾，其礼存者有《公食大夫礼》。“尝”，秋祭。五谷初登，以食为重，宾则飨有乐而食无乐，祭则禴有乐而尝无乐。尝之无乐，熊氏以为殷礼也。</p>
<p>凡饮养阳气也，凡食养阴气也。食，如字。</p>
<p>“凡”者，兼事人事神而言。飨、禴主饮；食、尝主食。酒醴为五谷清刚迅疾之化，助生阳气；肉谷滋益荣理，充牣阴质。方书云“阳不足补之以气，阴不足补之以味”，盖此义也。</p>
<p>故春禘而秋尝。</p>
<p>因气之盛而修其养道也。</p>
<p>春飨孤子，秋食耆老，其义一也。</p>
<p>“孤子”，气之稚也，养以饮而举于春。“耆老”，形之衰也，养以食而举于秋。其义与飨、禴、尝、食通也。此上三节，反复以明阴阳之义。</p>
<p>而食、尝无乐。</p>
<p>五字衍文。</p>
<p>饮养阳气也故有乐，食养阴气也故无声。凡声，阳也。</p>
<p>声乐之道，动而伸出，虚而致和，皆阳之用也。养称其理，斯养道纯而礼有秩也。</p>
<p>右第三章。此章兼言宾祭之礼。</p>
<p>鼎俎奇而笾豆偶，阴阳之义也。笾豆之实，水土之品也。不敢用亵味而贵多品，所以交于旦明之义也。旦，当从后章作“神”，古篆文“旦”“神”二字相近，转写之误。</p>
<p>杂见十六、十七二章。盖错简而重出者也。“旦”，当以后章作“神”。古篆文“旦”“神”二字相近，转写之讹。</p>
<p>宾入大门而奏《肆夏》，示易以敬也。卒爵而乐阕，孔子屡叹之。易，以豉反。卒，子律反。</p>
<p>此亦谓飨礼用乐之节也。“易”，和也。迎宾而献酢，以将敬而用乐焉，则和易与敬并行矣。“爵”，献酢之爵。“阕”，一节终也。自宾入门始奏《肆夏》，至献宾、宾祭、啐酒、告旨而乐恰一终，宾酢主君，主君拜受而《肆夏》又作，至主君卒爵而乐恰再终，礼之度，乐之数，不疾不徐，终始恰合，故夫子屡叹其善。</p>
<p>奠酬而工升歌，发德也。歌者在上，匏竹在下，贵人声也。</p>
<p>“奠酬”，献毕举奠酬而旅，于时礼将终而以乐继之也。“升歌”，工升堂上以瑟和歌也。“德”，惠也，发施恩惠以乐宾也。“匏”，笙。“竹”，管也。“下”，堂下。“歌者在上，匏竹在下”，谓间歌及合乐也。“贵人声”者，晋人所谓丝不如竹，竹不如肉，渐近自然也。此明奠酬待旅而歌乐作，所以行和惠而养敬于有余也。</p>
<p>乐由阳来者也，礼由阴作者也，阴阳和而万物得。</p>
<p>乐以发情而和，其德阳；礼以敛形而肃，其德阴。乐因天地自然之声以感其性情，故谓之“来”；礼待志气之动而后行，故谓之“作”。“得”，谓各得其理也。礼乐交动，阴阳合一，志气调洽，温肃相资，君子所以治万物而皆得其理者，其道备于此矣。</p>
<p>右第四章。此章言宾礼用乐之义。</p>
<p>旅币无方，所以别土地之宜而节远迩之期也。别，必列反。</p>
<p>此言诸侯之享贡于天子者也。“旅”，陈也。“无方”者，不为一定之数也。土地之产各有所宜，其产丰者其币厚，远近之觐见，疏数不等，其来数者其币轻，故国异制也。</p>
<p>龟为前列，先知也。以钟次之，以和居参之也。虎豹之皮，示服猛也。束帛加璧，任德也。任，旧本作“往”，孔氏云：北，本作“任”，今从之。</p>
<p>“居参”，谓居其间而相参也。按《礼器》：龟、钟、璧为一列，盖参居龟璧之间也。“任”，犹尚也。尚德，故加玉于帛上。</p>
<p>右第五章。此章言宾礼。</p>
<p>庭燎之百，由齐桓公始也。</p>
<p>“庭燎”，设燎于庭，以待诸侯入见而早至者。天子旅见诸侯，故设百燎。齐桓公霸诸侯，朝之者众，僭旅见焉，亦僭设之。</p>
<p>大夫之奏《肆夏》也，由赵文子始也；大夫而飨君，非礼也。“大夫而飨”以下八字，旧在此章之末，今定之于此。</p>
<p>诸侯相朝而大飨，宾入则奏《肆夏》。赵武专政，主盟中国，诸侯朝晋，往见于其家，武飨之，遂僭用金奏。礼不得飨，则亦无由干其乐矣。</p>
<p>朝觐大夫之私觌，非礼也。大夫执圭而使，所以申信也。不敢私觌，所以致敬也。而庭实私觌，何为乎诸侯之庭？为人臣者无外交，不敢贰君也。朝，直遥反。使，色吏反。“何为”之“为”，于伪反。</p>
<p>“朝觐大夫”，大夫从君朝于邻国者。“私觌”，以束锦乘马献主君也。奉使而聘则私觌，所以申结信好也，从君则不敢。君专两君之敬而己私得行，是嫌贰于君矣。</p>
<p>大夫强而君杀之，义也。由三桓始也。</p>
<p>逼君无礼，成乎篡弑之萌，天子不能正，诸侯自杀之，义所许矣。三桓，谓公子牙及庆父。</p>
<p>天子无客礼，莫敢为主焉。君适其臣，升自阼阶，不敢有其室也。</p>
<p>“无客礼”者，不授馆，舍于其祖庙，无介，膳而不飨。“君”，谓国君。“适其臣”者，吊丧问疾。</p>
<p>觐礼，天子不下堂而见诸侯。下堂而见诸侯，天子之失礼也。由夷王以下。</p>
<p>“下堂”，谓迎之升阶也。夷王，名燮，武王七世孙，厉王父。天子之失，诸侯、大夫僭之由也。</p>
<p>诸侯之宫县，而祭以白牡，击玉磬，朱干设锡、冕而舞《大武》，乘大路，诸侯之僭礼也。县，胡涓反。</p>
<p>“宫县”，四面县如宫，诸侯轩县，阙其前也。诸侯宗庙之牛不纯。“白牡”，殷牲。僭用纯牛，嫌同于周，窃附于宋也。“玉磬”，《书》所谓“鸣球”也，诸侯石磬。“干”，盾也。“朱干”，以丹涂之。“设锡”，谓涂金饰朱干之脊，《大武》之始，总干山立者所执也。“冕”，舞人之服。“大路”，殷天子郊祀之路，亦窃宋礼也。此言诸侯僭郊禘而用天子之礼乐，盖指鲁也。</p>
<p>台门而旅树，反坫，绣黼，丹朱中衣，大夫之僭礼也。</p>
<p>“旅”，道也。“树”，屏也；谓建屏于门以蔽行道也，大夫蔽以帘。“反坫”者，反爵之坫。张揖曰“反坫谓之序”，谓于东西砌为坫基，内乡阶上，为屋覆之，置丰其中以盛献酢，饮毕而反之虚爵，两君相飨则然。大夫相燕则就篚于阼阶之侧而反爵，堂无坫，不设丰也。“绣黼”，绣之于裳也。大夫玄冕，服一章，裳刺黻而已，加黼，僭希冕也。“中衣”，祭服之里衣。“丹朱”，以赤色缯为中衣领缘，大夫以青。</p>
<p>故天子微，诸侯僭；大夫强，诸侯胁。于此相贵以等，相觌以货，相赂以利，而天下之礼乱矣。</p>
<p>“微”，自卑弱也。“胁”，见迫制也。“于此”，犹言由此。“相贵以等”者，诸侯、大夫不用王命，互相援立推戴也。“觌”，见也。“货”者，币“贿”。诸侯不贡于王而致贡于大国，甚则献及私门也。“赂”，贿而有求也。“利”者，输之土地，助之甲兵，篡弑者以免讨，弱小者以求庇也。“天下之礼”，谓君臣上下之大经。总结上文而言上失下僭祸乱之由也。</p>
<p>诸侯不敢祖天子，大夫不敢祖诸侯，而公庙之设于私家，非礼也。由三桓始也。</p>
<p>鲁立文王庙，故三家因立桓公、僖公之庙，礼乐自此僭矣。此节当在“不敢贰君也”之下，盖错简。</p>
<p>右第六章。此章言宾祭之礼，而著僭者之非。</p>
<p>天子存二代之后，犹尊贤也。尊贤不过二代。</p>
<p>“存”，谓使修事守而郊禘也。前王之贤德及于民未远，犹当尊之。二代以上，德泽远矣，虽封其裔，不得用天子之礼也。</p>
<p>诸侯不臣寓公，故古者寓公不继世。</p>
<p>“寓公”失国，亡在他国，禄养而不臣，优之也。寓公之子仕于新国为大夫，即以受命有家者为祖，不继寓公之统，大夫不得僭祖诸侯也。</p>
<p>右第七章。此章申明诸侯不得窃附杞、宋而郊禘与大夫不得庙祀诸侯，以终上章之意。</p>
<p>君之南乡，答阳之义也。臣之北面，答君也。乡，许亮反。</p>
<p>“君”，兼天子、诸侯而言。“答”，对也。“南”，离明之位，人君继明以照四方，承阳施也。人臣心乎君，故惟君是乡。卿大夫以答君为义，不得南乡以临陪臣。</p>
<p>大夫之臣不稽首，非尊家臣，以辟君也。辟，毗义反。</p>
<p>国无二统，尊于一也。</p>
<p>大夫有献弗亲，君有赐不面拜，为君之答己也。为，于伪反。</p>
<p>“弗亲”，使人致之。“君”，谓国君。“不面拜”，拜于门外，小臣以告也。亲献而拜，君必答其拜，重烦君也。因此见诸侯于其臣拜必答，不得上同天子。若陪臣于大夫则亲献面拜，不避答己，分愈降矣。</p>
<p>右第八章。此章言宾礼上下之等，亦承上二章而广其意也。</p>
<p>乡人，孔子朝服立于阼，存室神也。，式羊反。朝，直遥反。</p>
<p>“”，傩也。“存”，依也。“室神”，祖祢五祀之神。此盖礼之当然，时人所忽而夫子行之也。</p>
<p>右第九章。此章亦祭礼之小者。</p>
<p>孔子曰：“射之以乐也，何以听？何以射？”</p>
<p>“乐”，以乐为射节也。“何以”，诘辞。听而射，两不失节，非气壹志通以浃洽于礼者不能也。盖人心之灵虚而一，而天下之事理赜而不相为通，无适乃一，一乃敬，敬则无适而无不适矣。故所恶于言一者，为其执一也，执一而吾心泛用曲当之大用废矣。先王于射而节之以乐，合内外以行典礼，通耳目之蔽而会之以心，以尽夫殊涂百致之大用，所以牖人心而体天德者至为深切，故夫子诘学者，使自省而得之。</p>
<p>孔子曰：“士使之射，不能则辞以疾，县弧之义也。”县，胡涓反。</p>
<p>“使射”，作之耦也。以疾辞，可一而不可再，则愧愤以自强于学矣。“县弧”，始生之礼，明男子所有事也。</p>
<p>右第十章。此章言乡大射之礼，盖嘉礼也。</p>
<p>孔子曰：“三日齐，一日用之，犹恐不敬，二日伐鼓何居？”齐，侧皆反。居，居之反。</p>
<p>“伐鼓”，以警执事，然亦用乐之事，适以荧听而荡志。“何居”，怪而诘之之辞。</p>
<p>孔子曰：“绎之于库门内，祊之于东方，朝市之于西方，失之矣。”朝，如字，陟遥反。市，盖“事”字之误。</p>
<p>“绎”“祊”，一祭也；求神之始，奠而祝祭曰“祊”，事尸曰“绎”。绎礼求神于庙门外之西室而事尸于堂，室以西为尊，堂以户牖间南面为上，库门在庙门外之南，今事尸于库门内而枋于庙门之东室，非其所矣。“朝事”，正祭朝践之事，尸席堂上户牖间，而席之于西阶，皆失其常尊也。齐而伐鼓，绎祭、朝事之失所，皆当时行礼之不称者，故杂引夫子之言以正之。</p>
<p>右第十一章。此章言祭礼。</p>
<p>社祭土而主阴气也，君南句，乡于北墉下，答阴之义也。乡，许亮反。</p>
<p>“土”，地之质也。五行皆地质之成，独言“土”者，其最著者也。“主”者，神无方无时，而以义类求之为适从也。“主阴气”者，于夏至阴生之时乡北求之也。“君南”者，君位于南而北面也。“墉”，墙也。凡神之席皆于西南而社于北墉下，阴之位也。“答”，对也。</p>
<p>日用甲，用日之始也。</p>
<p>《月令》所谓“元日”也。</p>
<p>天子大社必受霜露风雨，以达天地之气也。是故丧国之社屋之，不受天阳也；薄社北牖，使阴明也。大，他盖反。丧，息浪反。</p>
<p>天子自立社曰“王社”，为天下立社曰“大社”。凡社，皆筑墉为而无屋，举大社以该之耳。地天通而后生物之功成，故使受天阳焉。丧国之社立于庙屏，《白虎通》所谓“诚社”也。《公羊传》曰：“掩其上，柴其下。”“薄”与“亳”通。殷都毫，“毫社”，周所立丧国之社也。有室屋则有户牖，使受阴明，不得受阳明。</p>
<p>社所以神地之道也。地载万物，天垂象，取财于地，取法于天，是以尊天而亲地也。故教民美报焉。家主中霤，而国主社，示本也。</p>
<p>道以启化，化斯神，故道者所以神也。万物皆载而财用备，民资以养也。“法”者，物之则也。日月以照临之，寒暑以节宣之，民所取则，以知时而辨方也。法以正德，父道也。财以厚生，母道也。父道尊而母道亲。尊天，故惟天子而后敢祭天；亲地，故天子达于庶人皆得祭地。尊者统于一，亲者众所亲也。“教民”，谓自为社而令民立之也。“美”，厚也。“中霤”，亦土神也。“本”，谓载于土而取财，生之本也。</p>
<p>惟为社事单出里，惟为社田国人毕作，惟社丘乘共粢盛，所以报本反始也。乘，绳证反。共，九容反。盛，是征反。</p>
<p>此言民所立社也。大夫以下，百家以上则共立一社，曰“置社”。“为”，祭也。“事”，谓共其薪汲奔走之役也。“单”，尽也。“出里”，谓因里而计，家出一人也。“田”，猎禽以共祭也。“国人毕作”者，祭社有常期，凡置社皆以其日祭，故举国同时而田也。十六井曰“丘”。“乘”，六十四井，出长毂一乘之地也。粢盛之实，按丘乘户数使各有所出，人得少致其诚也。人养于地，“本”也；生于地，“始”也。君子不夺人之所亲，故皆使得反报之。</p>
<p>右第十二章。此章言祀社之义，亦祭礼也。其曰“尊天而亲地”，则郊以答天，社以报地，礼之等杀明矣。汉儒创为北郊之说，与南郊并崇，而分地祇与社为两祀，以逆天地自然之礼，世主不察而从之，由是尊亲之统乱，宠阴以亢阳，而酿女主夷狄之祸，以流毒于天下。使衷于三礼以为之裁定，则邪说淫行庶几为衰息乎。</p>
<p>季春出火，为焚也。为，于伪反。</p>
<p>“季春”，周正建寅之月。“出火”，令民举野烧也。“焚”，焚莱也。古者田有一易再易，其受易而间之田谓之莱。莱长蓬蒿，故当耕之岁则焚之。建寅之月，农事方始，出火焚莱，莱焚而车卒可以驰趋，禽兽无所逃匿矣。</p>
<p>然后简其车赋而历其卒伍，而君亲誓省以习军旅。左之右之，坐之起之，以观其习变也。而流示之禽，而盐诸利，以观其不犯命也。求服其志，不贪其得，故以战则克，以祭则受福。卒，子律反。省，旧本作“社”，郑氏曰：“社”或作“省”，今从之。监，以赡反。</p>
<p>此《周礼》所谓“教茇舍，遂以搜”也。盖建寅之月焚莱而建卯之月乃搜也。“简”，选也。“车赋”者，车甲出自丘乘之赋也。“历”，序而比数之也。百人为“卒”，五人为“伍”，谓步卒。“誓”，戒也。司徒戒于陈前而君临之，省阅其技能也。“左”“右”，旁击也。“坐”，伏也。“起”，作而击也。“习”，熟于法也。“变”，善趋便也。“流示”，谓禽来无方，示以随机而获也。“盐”，与“艳”通，羡也。合围而禽奔，人可有获，动其歆羡之心则争取无制，而誓命之曰“无干车，无自后射”，故于逐禽之时观其违命与否，使之虽趋利而不敢干令也。“服”，习也。“志”，所事也。教其左右坐起以习战阵，所谓“服其志”也。大禽公之，小禽私之，君不贪民之得，而又禁民之犯命争禽者，以戢民之贪也。事治而和，法明而不为利动，故战胜而祭受福也。“祭”，谓得禽以为干豆。此言春搜之礼而夏苗、秋狝、冬狩，皆可通矣。</p>
<p>右第十三章。此章言军礼。</p>
<p>天子适四方，先柴。</p>
<p>“适四方”，谓巡狩方岳。“先柴”者，祭告天已，乃觐群后也。此亦祭天之事，故于此言之。</p>
<p>郊之祭也，迎长日之至也，大报天而主日也。</p>
<p>“长日”者，自冬至以后日渐长也。“至”，犹来也，谓长日自极南而返也。“大”，广也。天体无方，欲报之而不知所乡。“日”者，阳之精，天之用也；故“主日”而就其渐返乡之时南乡而迎祭之，庶几于天无不可通。</p>
<p>兆于南郊，就阳位也。扫地而祭，于其质也。器用陶匏，以象天地之性也。</p>
<p>“兆”，为域也；即所谓“圜丘”也。“郊”，近郊。“扫地”，不为坛也。天之至尊，不可以增高示崇，因见成之丘而已。“天地之性”，自然以为德，尊用“陶”，爵用“匏”，皆不假雕琢以效其自然。</p>
<p>于郊，故谓之郊。牲用骍，尚赤也。用犊，贵诚也。</p>
<p>郊于郊，别于祭地之于国中；地有分守，天道旷远也。“骍”，黄赤色；今黄牛色带赤者。“尚赤”，周道也。“诚”者，敬之至，不以丰大为美。</p>
<p>郊之用辛也，周之始郊日以至。</p>
<p>武王受命始郊之日正当长至而日榦为辛，故后代因之。辛或在至后，卜月内三辛而用之。</p>
<p>卜郊，受命于祖庙，作龟于祢宫，尊祖亲考之义也。</p>
<p>卜而后行事，敬之至也。卜不从，则免牲而不郊。“受命”，告于祖而后卜。“作”，灼也。“尊”者，禀命；“亲”者，谋也。不敢以大礼自专，尊亲其祖考也。</p>
<p>卜之日，王立于泽，亲听誓命，受教谏之义也。献命库门之内，戒百官也。大庙之命，戒百姓也。大，他盖反。</p>
<p>“卜之日”，卜而从，则即以是日戒也。“泽”，泽宫，所谓“辟雍”也；择士与祭于此。王就听誓，示己亦在选择之中也。“献命”，有司班序助祭者之职事，进于王以命之也。“库门之内”，当庙门外右，内朝也。“百姓”，王同姓之臣。上下同戒，敬之至也。戒已，王乃还，齐于路寝之室。</p>
<p>祭之日，王皮弁以听祭报，示民严上也。</p>
<p>“报”，告也。小宗伯告时于王，王乃自次趋诣祭所。“皮弁”，朝服，不敢早服盛服也。“严”，惮也。天者，王之所尊上。</p>
<p>丧者不哭，不敢凶服。泛扫反道，乡为田烛，弗命而民听上。泛，孚鉴反。反，孚袁反。</p>
<p>此谓斋齐三日之中也。“泛”，遍也。“反”，平也。治王所由至郊之道也。“田烛”，举烛陇首，以待王夙行也。王严于上，百官严于下，庶民莫敢不听，不待禁令而自率旧章也。</p>
<p>祭之日，王被衮以象天。戴冕，璪十有二旒，则天数也。乘素车，贵其质也。旂十有二旒，龙章而设日月，以象天也。天垂象，圣人则之，郊所以明天道也。有，于救反。</p>
<p>“衮”，九章服，取象于《乾》之用九也。十二为“天数”者，天有十二次也。“素车”，殷路也。旗之下垂小幅曰“旒”，字本作“斿”。“明天道”，谓昭著天上常道，使人得事之也。按《周礼》：王大裘冕无旒，以祀上帝。又云：“玉路以祀。”又云：“日月为常，交龙为旂”，“王建大常，诸侯建旂”。此记皆不同者，杂说殷礼也。盖孔子尝斟酌三代，欲垂为一代之法，门弟子述之，而记礼者用之尔。</p>
<p>帝牛不吉，以为稷牛。帝牛必在涤三月，稷牛惟具，所以别事天神与人鬼也。</p>
<p>“不吉”，卜不吉也。“以为稷牛”者，养牲必二，取一卜之以为帝牛，吉则以其不卜者为后稷配食之牛，若不吉则以所卜之牛为稷牛，而更取未卜者卜为帝牛也。“在”，省也。“涤”，除也。养于牢之时，恒省察，务涓洁也。“别事”者，天尊而稷亲。</p>
<p>万物本乎天，人本乎祖，此所以配上帝也。</p>
<p>此释以祖配天之义。合万物而言之则天为本，自一人而言之则祖为本，故张子曰“乾称父，坤称母”，言乾坤者人物之父母，而父母者人之乾坤也。盖一本万殊之理于斯著矣。</p>
<p>郊之祭也，大报本反始也。</p>
<p>迎日配祖，“大报本”也。贵诚用质以明天道，“反始”也。总结上文。</p>
<p>右第十四章。此章言郊祀之义，亦祭礼也。郊礼之大端于斯备矣。其云“迎长日之至”，即所谓“冬至祀天于圜丘”，自其去国中之远近则谓之“郊”，其兆位之所在则谓之“圜丘”，其实一也。戴氏当汉之初，邪说未兴，故其言简明而不妄。其后方士醮祠之说兴，始多为神号以眩愚目。及王莽之世，谶纬蜂起，光武因之而不能革；垂至郑氏，附以星家之言，迂鄙妖诞，同于俗巫，诬经教以伸其邪论。至于曹叡，信高堂隆之淫辞，析郊与圜丘为二，别立圜丘于委粟。自是以来，惟王肃所说虽未能尽合礼文之本旨，犹为近似。乃郑学既盛，驳难骈冗，日增其妄，至谓禘为祭天，谓长至为建寅之月，其悖谬有如此者，盖千年矣。自宋以来，邪说始为衰息，庶几斯礼之大明。而靖康之祸，礼崩乐坏，日就苟简，大礼终不可复，而人道且沦胥以亡，守先以待后者，能无忧惧乎！</p>
<p>天子大蜡八。</p>
<p>八蜡，侯国之通祀，而天子言“大”者，其礼必有差等，今不可考尔。旧说：先啬一，司啬二，农三，邮表畷四，猫虎五，坊六，水庸七，昆虫八。今按：祝辞云“昆虫毋作”，既非致祭之词；而《诗》称“秉畀炎火”，方且驱之，岂更祭之？且下文明有“祭百种”之文，则当去昆虫而以百种为一，明矣。</p>
<p>伊耆氏始为蜡。蜡也者，索也，岁十二月合聚万物而索飨之也。索，由戟反。</p>
<p>伊耆，帝尧之号。“索”，求也。“十二月”，建亥之月也。“万物”，水土、草木、禽兽有功于农事之神。</p>
<p>蜡之祭也，主先啬而祭司啬也。祭百种，以报啬也。种，之陇反。</p>
<p>“啬”，与“穑”通。“先啬”，始耕者。“主先啬”，以为祭之主，余七皆从祀也。“司啬”，主一岁穑事之神。“百种”，百谷之种，物之精英而成化者，皆神之所为也。三者皆以报穑之功也。</p>
<p>飨农，及邮表畷禽兽。</p>
<p>“飨”，亦农也。叠言祭者，各有位兆及献主也。“农”，田畯之有功而没者。“邮表畷”，田畯督耕之处。八家同井，割公田二十五亩表建庐舍，当一井之中，田畯至则止焉，故祭其舍神也。“禽兽”，猫虎也。三者报稼事之功。</p>
<p>仁之至，义之尽也。古之君子，使之必报之。迎猫，为其食田鼠也。迎虎，为其食田豕也。迎而祭之也。</p>
<p>首七字衍文。此申言祭禽兽之义也。“使”者，资其力之意。“迎”，装饰而游行之，乃致祭焉。</p>
<p>祭坊与水庸，事也。</p>
<p>“坊”，堤也，以护川浍之水使不溢。“水庸”，沟也，以通亩间之水使不涸。“事”，犹功也。二者祭水土之神，以报其无水旱之功也。</p>
<p>曰：“土反其宅，水归其壑，昆虫毋作，草木归其泽。”</p>
<p>此祝词也。“反其宅”者，土气敛厚则肥美也。“归其壑”者，不泛泆也。“昆虫”，螟螽之属。“泽”，薮也。荑稗榛棘，各生于薮，不侵田也。</p>
<p>皮弁素服而祭。素服，以送终也。葛带榛杖，丧杀也。蜡之祭，仁之至，义之尽也。杀，色界反。</p>
<p>此主祭者之服。“榛”，似栗而小，以其木为杖。“杀”，等也，言与丧礼等也。百谷之登，岁功之成，以效于人而物则毙也矣。葱蒨未几，旋为槁落，亦仁人所极目而恻然者，故报其功而哀其衰死，以丧礼处之。《周礼》所谓“息老物”也。物之衰死而必为悯之，仁也；知利于己者非物之利，义也。推及于草木，则至且尽矣，由是而仁民亲亲，皆此心为之也。</p>
<p>黄衣黄冠而祭，息田夫也。野夫黄冠。黄冠，草服也。</p>
<p>此野人助祭执事者之服也。“息”，矜怜也；矜田夫之勤，使服其服以彰其劳苦也。礼无“黄冠”。黄冠象笠，黄衣象蓑，皆效草服为之。</p>
<p>大罗氏，天子之掌鸟兽者也，诸侯贡属焉。草笠而至，尊草服也。罗氏致鹿与女而诏客告也，以戒诸候，曰：“好田好女者亡其国。”好，呼到反。</p>
<p>此使倡巫效为之也。“贡属”者，谓以禽兽之皮贡者使掌之也。大罗氏掌诸侯之贡，故效为之以戒诸侯。“草笠”，黄冠也。“致”，携而至也。“女”，盖为偶人象女子。假作罗氏，于蜡祭时致女鹿而告与祭之实，使戒诸侯。必效罗氏者，以其主田猎之事。</p>
<p>天子树瓜华，不敛藏之种也。种，之陇反。</p>
<p>亦使倡巫效为之也。“树”，种也。“华”，谓华而结实，桃李之属。设为天子树瓜华之戏者，以瓜及华实不可敛畜，示天子无私积之义也。蜡设诸戏皆有义存焉，与后世鱼龙曼延以恣华艳者异矣。然习为既久，或至不雅，子贡讥其若狂，盖以是与。</p>
<p>八蜡以记四方。四方年不顺成，八蜡不通，以谨民财也。顺成之方，其蜡乃通，以移民也。移，以豉反。</p>
<p>“记”，识也；所以表识其方之丰凶也。风雨若曰“顺”，百谷登曰“成”。“通”，行也。“谨民财”者，蜡既不行，则民皆杀礼节食以赡生也。“移”，羡也；丰饶自得之意，使欢裕以劝于耕也。</p>
<p>既蜡而收民息已，故既蜡君子不兴功。</p>
<p>“收民”，民之收敛者。“息”，休也。“已”，止也。《诗》所谓“役车其休”也。“兴”，起也。“功”，土功。凡土功兴作皆于龙见而始事，至既蜡之后，惟毕前功，不更兴起事端也。</p>
<p>右第十五章。此章言祭礼。</p>
<p>恒豆之菹，水草之和气也；其醢，陆产之物也。加豆，陆产也；其醢，水物也。</p>
<p>“恒豆”，谓宗庙之祭，朝事之豆。“菹”，罨菜。“和气”，谓草得和气而丰好也。“醢”者，莝膊干之肉；杂以粱曲及盐，渍以美酒，酿之而成，盖今之鲊也。“加豆”，祭末酳尸之豆。“陆产”，谓其菹也。菹之水草，则昌、本、茆、芹、蒲也，其陆产，则韭、菁、葵、菭、筍也。醢之陆产，则牛、羊、豕、麋、鹿、兔也，其水物，则雁、鱼、蠃、蠯也。此记恒豆加豆之别，与《周礼》不合，未知孰是。每一菹一醢为一列，而水陆互用，盖阴阳和以成味之意也。</p>
<p>鼎俎奇而笾豆偶，阴阳之义也。奇，居之反。此节及下节，旧在下章“如是而后宜”之下，今详文义所安，定之于此。</p>
<p>“鼎”，有牢鼎，有陪鼎；牢鼎或九、或七、或五、或三；陪鼎或三、或一。“俎”，如鼎；一鼎而一俎也。“笾”盛果饵脯鲍者，“豆”盛菹醢，自四至百二十，皆偶也。“阴阳”者，天一地二，天三地四，天五地六，天七地八，天九地十；阳奇而施，阴偶而受也。鼎俎为主，笾豆为从。</p>
<p>黄目，郁气之上尊也。黄者中也，目者气之清明者也，言酌于中而清明于外也。气，盖“鬯”字之误。</p>
<p>“黄目”，黄彝也，以黄金为之，外镂刻目形也。凡用郁有大罍、瓢齐、卣、蜃、概、散之等，而彝为上尊，卣中尊，罍下尊也。“中”，谓中央之色，地之理也。《易》曰：“黄中通理。”“气之清明”者，人清明之气凝于目，阳之精也。所酌者中央之正色，而外著其清明，备阴阳之德。</p>
<p>右第十六章。此章言尊俎笾豆皆效法阴阳之法象。先王制礼非规规然屈人事以从之，而其自然合德之符，不待比拟而必肖，如拘牵象数而于致用之理不安，则亦非先王之所尚矣。按鼎俎豆笾乃宾祭通用之器，而诸侯朝礼祼用郁，则黄目亦非仅宗庙之设，此章盖兼言宾祭之礼。</p>
<p>祭天，扫地而祭焉，于其质而已矣。醯醢之美而煎盐之尚，贵天产也。割刀之用而鸾刀之贵，贵其义也。声和而后断也。断，丁乱反。此节旧在此章之未，今定之于此。</p>
<p>“于其质”，言就天地自然之丘域也。“醯”，以为菹者。“煎盐”，煎水而成者，若今淮、芦盐是也。“天产”，谓非人所酿造。“断”，割绝之也。声中音节而后割之绝，示不取轻率，礼以洋缓为贵也。</p>
<p>酒醴之美，玄酒明水之尚，贵五味之本也。黼黻文绣之美，疏布之尚，反女功之始也。莞簟之安而蒲越槁鞂之尚，明之也。大羹不和，贵其质也。大圭不琢，美其质也。丹漆雕几之美，素车之乘，尊其朴也。贵其质而已矣。所以交于神明者，不可同于所安亵之甚也。越，户括反。“大羹”之“大”，他盖反。和，胡卧反。几，渠希反。此节旧在“安乐之义也”之下，“如是而后宜之”之上，今定之于此。</p>
<p>“明水”，以方诸取于月之水。郊之“玄酒”，以明水为之。“文”，绘也。“疏布”，郊尊之幂也。“明之”者，神明之也。“大圭”，长三尺，天子搢之以郊。“雕”，刻饰。“几”，以漆饰其沂鄂，谓五辂之饰也。“甚”字疑误，或当作“旨”，古篆文“甚”“旨”二字相近。“旨”亦义也。此上二节言郊祀之礼。</p>
<p>笾豆之荐，水土之品也，不敢用常亵味而贵多品，所以交于神明之义也，非食味之道也。此节及下节，旧在“其醢水物也”之下，今定之于此。</p>
<p>“土”，亦陆也。“笾”，实枣栗麦，白黑糍饵，土所产也。鲍鱼，水物也。“常亵味”者，人所食炰鳖脍鲤之类。食味之道，致美主养；交神之道，致备主敬。</p>
<p>先王之荐，可食也，而不可耆也。卷冕、路车，可陈也，而不可好也。《武》壮而不可乐也。宗庙之威，而不可安也。宗庙之器，可用也，而不可便其利也。所以交于神明者，不可以同于所安乐之义也。耆，时利反。卷，与“衮”同，古本反。壮，与“庄”通，侧羊反。好，呼到反。乐，卢各反。</p>
<p>“先王之荐”，谓祭荐先王者。“路车”，玉路。“陈”，谓设之华美。“不可好”，谓服不适体，车不任驱也。《武》，《大武》。“壮”，严整。“威”，高广。“不可安”，谓无燕息处。“便利”，谓移为他用。此二节言宗庙之礼。</p>
<p>如是而后宜。此节旧在“亵之甚也”之下，“鼎俎奇”之上，今定之于此。</p>
<p>总结上文，享帝享亲皆以崇质致敬为宜也。</p>
<p>右第十七章。此章言祭礼。</p>
<p>冠义，始冠之，缁布之冠也。大古冠布，齐则缁之。其也，孔子曰：“吾未之闻也，冠而敝之可也。”“冠也”“冠布”之“冠”，如字。余，古乱反，下同。大，他盖反。齐，侧皆反。</p>
<p>“冠义”，明冠礼之义也。“始冠”，初加也。初加服玄端，玄端之冠玄冠，而于冠礼时设缁布之冠，重本始也。凡冠皆特用三十升，惟缁布冠用常布十五升，“大古”质也。染六人为玄，七人为“缁”。“大古”，谓唐、虞以上。“布”，素布也。后世之丧冠，大古之常冠也。“”，缨之下垂者。缁布冠，项中有以受固冠而无绥，末世加，于制不，故夫子非之。“敝”，谓藏之待敝也，其后服玄端则冠玄冠，此冠不更用也。</p>
<p>適子冠于阼，以著代也。醮于客位，加有成也。三加弥尊，喻其志也。冠而字之，敬其名也。適，丁历反。</p>
<p>“著”，表也。“代”，易世也。“醮”，冠毕而宾酌之也；无酬酢曰“醮”。“客位”，在户西南面。“加”，与“嘉”通。“有成”，成人也。“三加”者，初加缁布冠，再加皮弁，三加爵弁，士礼也。《大戴礼》云：“公冠四加玄冕。”“喻”，《仪礼》作“谕”，教也。以朝祭之服示之，广其志也。“敬”，尊也，谓不亵称之。</p>
<p>委貌，周道也。章甫，殷道也。母追，夏后氏之道也。母，莫浮反。追，都回反。</p>
<p>三者初加缁布冠之别也。皆以缁布为之，或形模微异，或名异实同，今无所考矣。盖士之常服。“道”，制也。</p>
<p>周弁，殷冔，夏收。</p>
<p>三者，三加爵弁之别也。爵弁三十升布为之，色赤而微黑，如爵头然。“冔”“收”，今亦无考，大略同尔。士弁而祭于公，大夫弁而祭于己。</p>
<p>三王共皮弁素积。</p>
<p>此再加之皮弁也。“皮弁”，以白鹿皮为之，侍君听朔之冠也。“积”，襞积也。“素积”，以素为裳，襞蹙其腰间，其衣用玄，盖与玄端同。惟爵弁服则裳缁丝衣，玄端服黄裳为异耳。</p>
<p>无大夫冠礼而有其昏礼。古者五十而后爵，何大夫冠礼之有？</p>
<p>大夫有昏礼，为再娶也。三命受位而后为爵。</p>
<p>诸侯之有冠礼，夏之末造也。</p>
<p>“造”，犹运也。古者诸侯幼而嗣，服以士服，见天子，五十乃受爵命。夏末篡弑祸兴，乃早贵以临之。</p>
<p>天子之元子，士也，天下无生而贵者也。</p>
<p>虽天子之元子，其冠亦用士礼。</p>
<p>继世以立诸侯，象贤也。以官爵人，德之杀也。死而谥，今也。古者生无爵，死无谥，礼之所尊，尊其义也。杀，色戒反。</p>
<p>此因大夫无冠礼而推言之也。“象贤”者，象其先人之贤也。“官”，职位也。“爵”，禄命也。“杀”，衰也。“尊其义”者，谓义在可尊而后尊之也。诸侯之世国，以其先世之有元德显功，故早贵之，若大夫则但授官分职，居其位而为大夫，失其位则仍士，生不得有恒爵，死亦不得有谥也。今官爵为一而世官立谥，皆衰世僭越之礼，非古者盛德之事也。世官司窃爵而有早为大夫者，于是疑大夫之当有冠礼矣。</p>
<p>失其义，陈其数，祝史之事也。故其数可陈也，其义难知也。知其义而敬守之，天子之所以治天下也。治，直吏反。</p>
<p>“数”者，礼之所有与其所无也。有者以备用，无者以止乱，通于其义以无所干越，则礼达分定而天下治于此矣。</p>
<p>右第十八章。此章言冠礼。</p>
<p>天地合而后万物兴焉，夫昏礼万世之始也。夫，防无反。</p>
<p>夫妇者，天地之用也。“兴”，生也。“万世”，谓相续以无穷。</p>
<p>取于异姓，所以附远厚别也。取，七句反。</p>
<p>“附远”者，联属疏远，使相亲也。“厚别”者，异姓疏远，不疑先有嫌也。</p>
<p>币必诚，辞无不腆，告之以直信。信，事人也；信，妇德也。壹与之齐，终身不改。故夫死不嫁。</p>
<p>有恒之谓“诚”。“壹”，专也。“齐”，配也。纳币用帛，无过五两，自天子达于士，有恒而无所易，“信”也。赠遗之礼，皆称“不腆”，独纳币“不然”，不为虚让之辞，“直”也。礼行于直信，所以倡示妇人以信事人为德，而夫死不嫁，皆自此而推也。</p>
<p>男子亲迎，男先于女，刚柔之义也。天先乎地，君先乎臣，其义一也。迎，鱼庆反。先，苏佃反。</p>
<p>刚者屈之则和，柔者伸之而后廉耻以立。天施地受，君聘贤而后贤者至，皆其义也。</p>
<p>执挚以相见，敬章别也。男女有别，然后父子亲；父子亲，然后义生；义生，然后礼作；礼作，然后万物安。无别无义，禽兽之道也。挚，与“贽”通。</p>
<p>“执挚”，谓亲迎奠雁也。“敬”，慎也。“章”，明也。礼以章之，非礼而不合，则确然一本而父子亲矣。仁不昧而后义生，礼以行义者也。“物”，事也。“安”，定也。“无别”则仁无自以生而义亦不立矣。不言无礼者，礼者禽兽之所本无，不待言也。“禽兽之道”者，谓知有母不知谁为其父，与禽兽同也。</p>
<p>婿亲迎授绥，亲之也。亲之也者，亲之也。敬而亲之，先王所以得天下也。</p>
<p>上“亲”，谓躬亲之，敬其事也。下“亲”，亲爱之也。敬以崇之，奖之于善也。亲以宜之，率之于顺也。家齐而国治，风化行而天下归之，王业之所自兴也。</p>
<p>出乎大门而先，男帅女，女从男，夫妇之义由此始也。妇人，从人者也。幼从父兄，嫁从夫，夫死从子。帅，所律反。</p>
<p>“先”，谓妇车既行，婿自乘其车而先至家也。“从”者，行止不自专也。</p>
<p>夫也者，夫也。夫也者，以知帅人者也。知，珍义反。</p>
<p>“夫也”，谓丈夫也。德任帅人，故得所帅而人从之。</p>
<p>玄冕齐戒，鬼神阴阳也。将以为社稷主，为先祖后，而可以不致敬乎？齐，侧皆反。</p>
<p>亲迎皆摄盛服，士服爵弁，大夫得服玄冕矣。五冕通用玄，诸侯虽衮冕以下亦得谓之玄冕。《士昏礼》无齐戒之文，或诸侯将亲迎则齐戒以告庙与？“鬼神阴阳”者，言阴阳配合之理与鬼神合撰，故以祭服临之也。</p>
<p>共牢而食，同尊卑也。故妇人无爵，从夫之爵，坐以夫之齿。器用陶匏，尚礼然也。三王作牢用陶匏。</p>
<p>合卺之馔，诸侯大牢，大夫少牢，士特豚；通言“牢”者，尊之之辞。“共牢”，无异牲也。“坐以夫之齿”，谓姒娣不论长幼也。“匏”，卺也，中分一匏而为二卺。“陶”，未闻，或以为敦与？“尚”，上也；言上古之礼器然也。“作牢”，制为同牢之礼。“用陶匏”，言三王一崇古初，无所改易。</p>
<p>厥明，妇盥馈。舅姑卒食，妇馂余，私之也。舅姑降自西阶，妇降自阼阶，授之室也。</p>
<p>此适妇之礼也。“厥明”，合卺之明日也。进食曰“馈”。“盥馈”者，妇如其牢以馈舅姑。“馂余”，妇餕姑之余也。“私”，亲也。“降”者，已馈，舅姑飨妇以一献之礼毕，舅姑先降自西阶也。“授之室”者，阼阶室主之所升降，使代己嗣主室事也。</p>
<p>昏礼不用乐，幽阴之义也。乐，阳气也。</p>
<p>物皆资阴以生，阴自外来为主以承阳之施，其道尚静，与乐为阳德不相应也。</p>
<p>昏礼不贺，人之序也。</p>
<p>“序”，世次也。将来者进则成功者退，人子之所忧惧也。</p>
<p>右第十九章。此章言昏礼，盖杂诸侯、大夫、士之礼而为言，读者当分别观之。</p>
<p>有虞氏之祭也尚用气。血、腥、祭，用气也。</p>
<p>“尚”，先也，谓始祭用之以求神也。“血”，始杀以血诏神于室。“腥”，朝践荐腥肉于堂。“”，沈肉于汤，次腥而荐。“气”，生气也。三者皆非熟食致味，生气犹有存者。</p>
<p>殷人尚声，臭味未成，涤荡其声，乐三阕，然后出迎牲。声音之号，所以诏告于天地之间也。号，胡刀反。</p>
<p>“成”，登也。“涤荡”，涤除万籁喧嚣而振动乐音以四达也。“号”，大声也。“天地之间”者，魂升于天而随天气以下降，魄降于地而附地气以上腾。“诏”，告之使来格也。</p>
<p>周人尚臭，灌用鬯臭句。郁合鬯，臭阴达于渊泉。灌以圭璋，用玉气也。既灌然后迎牲，致阴气也。萧合黍稷，臭阳达于墙屋，故既奠然后焫萧合膻芗。合，古沓反。</p>
<p>动物之臭曰“气”，动气也，阳也；植物之气曰“臭”，专气也，阴中之阳也。“灌”，始献神于堂也。九献之礼，王初灌，后亚灌，而后尸入，凡再灌而七献酒。诸侯七献，一灌而六献与？“鬯”，秬黍酒。“郁”，百草英。“合”，酿也。郁臭味中之臭，凝而降也，故为“阴”，其理下达。“圭”，圭瓒，王初灌者。判圭曰“璋”，璋瓒，后亚灌者。“玉气”者，玉质缜润，聚发香气也。亚灌毕而后迎牲，神已降然后荐味也。“萧”，蒿属，叶似艾。“合”者，杂而之也。草谷之臭乘烟而发者轻而升，故为“阳”，其理上达。“墙”，四旁。“屋”在上也。“奠”者，朝践礼毕，改而事尸于室以馈食礼，祝酌奠于奥而后延尸入室，室事之始也。“”，焚也，字或作“爇”。兼言“膻”者，杂以脂也。五谷之臭曰“芗”。凡此盖先求诸阴而后求诸阳也。凡臭之礼，今世烧香，其遗意与？</p>
<p>凡祭慎诸此。</p>
<p>结上三节，言气也、声也、臭也三代之所尚，所用者微，而求神于冲漠，非诚敬之至不足以格。过此，则荐熟终献皆有尸可事，敬以有所施而易致矣。</p>
<p>魂气归于天，形魄归于地，故祭，求诸阴阳之义也。殷人先求诸阳，周人先求诸阴。</p>
<p>魂依气，魄依形，气散而魂在天为昭明，形坏而魄在地为焄蒿；求以其道则魂动而气可聚，魄感而若有形矣。声无质，臭有质，声依气，臭依形，故阴阳分焉。</p>
<p>诏祝于室，坐尸于堂，用牲于庭，升首于室。直祭祝于主，索祭祝于祊，不知神之所在，于彼乎？于此乎？或诸远人乎？祭于祊，尚曰求诸远者与！祝，职求反。索，山戟反。远，于怨反。“远”者，如字。与，以诸反。</p>
<p>“诏”，诰也。“祝”，飨辞也。“诏祝”，谓馈食告飨时。“室”，室中西南隅，神席所在。“坐尸”，延尸坐而事之。“堂”，户西南面。“用”，杀也。“庭”，堂下墀也。“升首于室”，纳牲首于室中北牖下也。“直祭”，正祭也。“主”，在尸席左。“索”，求也，谓绎祭也；始奠于祊，即就祊而祝告也。“于堂”“于庭”“于室”，不知神所在而彼此求之也。于祊远矣，近求之，疑其不得而更远求之也。“尚”，庶几也。</p>
<p>祊之为言倞也。所之为言敬也。富也者福也。首也者直也。相，飨之也。嘏，长也、大也。尸，陈也。毛血，告幽全之物也。告幽全之物者，贵纯之道也。相，息亮反。</p>
<p>此下四节，由上文而推广言之，以释其义。“祊”，谓绎祭。“倞”，旁索也。“肵”，肵俎，载心舌，设于馔北以敬尸，尸每举牲体皆反置于心舌之上，祭毕以归尸。“富”，嘏辞，所谓“受禄于天”“宜稼于田”也。富非君子所贵，而嘏以富告者，利在君子，斯为福也。“首”，升首也。“直”，特也，谓特杀也。“相”，诏尸者谓佐食也，使尸飨此馔，故劝相之也。“嘏”者，尸以俎盛抟黍贻主人，锡以福禄之长大也。“陈”者，谓有仪象之可陈见也。“幽”，谓血在体内，阴幽之物也，对毛在外为明也。“告幽全”者，血以告幽之物，毛以告色之全也。内外皆完，所谓“纯”也。</p>
<p>血祭，盛气也。祭肺肝心，贵气主也。祭黍稷加肺，祭齐加明水，报阴也。取膟膋燔燎，升首，报阳也。明水涚齐，贵新也。凡涚，新之也。其谓之明水也，由主人之洁著此水也。齐，在诣反。著，直略反。</p>
<p>“血祭”，荐血也。“盛气”者，初杀生气尚盛，附于血中也。“祭肺肝心”，谓制此三者以共尸之绥祭也。周祭肺，殷祭肝，夏祭心。周于举肺之外特制祭肺于俎上，则二代亦特制祭肝、祭心矣。“气主”者，气所舍。肺藏魄，肝藏魂，心藏神，有生之气栖以为主，故贵而祭之。“祭黍稷加肺”，谓始食尸时祭举肺，此独举周礼也。“齐”，五齐，一曰泛齐，二曰醴齐，三曰盎齐，四曰缇齐，五曰沈齐，皆似酒而浊，古人所始制，祭则共之，灌后之所献也。二者以味为主，味以养阴也。“膟膋”，肠间膏。火灼曰“燔”。“燎”，焚也。燔燎膟膋者，合黍稷与萧而焫之也，以气荐神，气以养阳也。首为诸阳之聚，故“升首”亦以答阳也。“涚”，清之也。五齐浊，加水以清之，则虽宿酿而亦如新矣。“明水”，方诸所取之水，为祭故洁诚以取之，此先天水气之初合无所染污者。“著”，附也，谓主人之洁诚附此水以见也。“明水涚齐”以下六句，申释上“祭齐加明水”之义。</p>
<p>君再拜稽首，肉袒亲割，敬之至也。敬之至也，服也。拜，服也。稽首，服之甚也。肉袒，服之尽也。祭称孝孙孝子，以其义称也；称曾孙某，谓国家也。祭祀之相，主人自致其敬，尽其嘉而无与让也。相，当为“道”字之误。</p>
<p>“再拜稽首”，谓奠祝时。“割”，解牲体也。“肉袒”，执劳之容。“服”，屈也，屈己所以伸敬也。“孝孙孝子”，对祖祢之称，达乎士之辞也。诸侯有国，大夫有家，得祀曾祖以上，乃称“曾孙”。“曾”之为言层也，从此以往，层累至于历世，皆得称焉。“义”，分义也。“孝”者，子孙之分义，不能孝则不足以为子孙矣。“嘉”，善也。“让”，谦也。孝为至德而自称不谦者，以期尽其敬爱之善，而后可以事其祖考，不可让于德之未至也。</p>
<p>腥、肆、、腍祭，岂知神之所飨也？主人自尽其敬而已矣。举斝、角，诏妥尸，古者尸无事则立，有事而后坐也。尸，神象也。祝，将命也。肆，与“剔”通，他历反。</p>
<p>“腥”，豚解也。“肆”，体解也。“”，初熟而沈之汤。“腍”，已熟而登于俎也。凡四荐之，盖不知神之何飨，故自杀至熟屡荐，以冀其一之或歆也。“斝”，玉爵，琢为禾稼之文。“角”，兕爵。天子举斝，诸侯举角，盖初荐熟馈食，奠于铏南，延尸入室而举之也。“诏”，告也。“妥”，安也；谓主人拜尸使安坐也。“古”者，谓夏后氏。“有事”，谓举食。缘古者尸立，故拜而安之使坐也。诏者，“祝”也。“将命”，谓如人之相见必有将命者。</p>
<p>缩酌用茅，明酌也。酒涚于清，汁献涚于酒，犹明清与酒于旧泽之酒也。献，与“莎”通，苏禾反。泽，与“”通，羊益反。</p>
<p>“缩”，滤也；谓滤酒而滓缩于上也。“茅”，《春秋传》所谓“包茅”。“明酌”，旧醳之事酒也。此言泲醴齐之宜也。醴齐者，酒如醴，汁滓相杂，尤浊之酒，朝践之所献也。《周礼》曰“醴齐缩酌”，言当祭时，以久醳之事酒和醴齐而用包茅滤之也。“酒”，盎齐也。“清”，清酒也。盎齐之成，翁翁然葱白色，较醴齐而清，故不必以茅缩，而但以清酒和之则澄矣。清酒，冬酿接夏而成。此言泲盎齐之宜也。“汁献”，郁鬯也。郁鬯最清，故投盎齐摩莎之，发其香气。此言泲郁鬯之宜也。齐有五，与郁鬯而六，皆有以涚之。此独言其三者，泛齐从醴，缇沈从盎也。醴齐、盎醴，皆以三酒涚，郁鬯独以五齐涚者，郁鬯清而味薄，故以酒之厚浊者涚之，则亦与醴、盎二齐新成味薄，须以旧醳之事酒、清酒涚之，欲使清浊厚薄之相得，其义一也。此节以释第七节“凡涚新之也”之义。按缩酒用茅，但以涚酒使清而实之于尊彝耳，非对神前而以缩祭也。后世不达奠为陈献之义，遂置茅沙上，于神席之侧倾已献之酒于茅以酹神。司马公及程、朱二子未有以正之，而误引《春秋传》及此经为证，浇弃狼藉，夷神明于草土，有非仁人孝子之所忍为者。是不可以不辨。</p>
<p>祭有祈焉，有报焉，有由辟焉。辟，与“弭”同，绵比反。</p>
<p>三者皆谓山川鬼神之祭。未得而请曰“祈”，已得而酬曰报。“由”，用也，用弭灾兵，免罪戾也。“有”者，或有也。君子之祭非以媚神徼福，而或以社稷人民之故用是三者而祭，要非为一己之私也。</p>
<p>齐之玄也，以阴幽思也，故君子三日齐，必见其所祭者。齐，侧皆反。</p>
<p>“玄”，玄端服。“三日”，致齐也。“玄”者，幽隐之色，与君子之幽思相称者也。凡色之炫者加于身则其神发越，其幽者加于躬则其神肃穆，耳目肢体之内生其心有如是者，故君子内外交养而非法不服，其义精矣。“见其所祭”者，所谓“然”“肃然”“忾然”，若闻其声，若见其容也。盖古之君子，其祭也以仁事天，以孝事亲。天者人之所自生，祖者己所自出，气之所受，理自通焉；故若闻若见，诚至而不爽，非能于类之不亲者强求而辄见之也。后人因是不察，遂谓苟竭其谄媚之私，鬼神皆可昭现，愚者为妖梦病目所惑，往往据为实有，其去狂病也无几。其黠者又以释氏惟心之说为之文，致违天理，荡人心，以引天下于怪妄，祖祢之神，血食顿绝，殚财力以媚本无之鬼，亦可悲矣。</p>
<p>右第二十章。此章言祭礼。</p>
<p>《礼记章句》卷十一终</p>
<h6 id="阅读日期-2025年07月17日-2025年07月21日-共-5-天">阅读日期：
2025年07月17日-2025年07月21日 共： 5 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
