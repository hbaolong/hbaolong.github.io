<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书084-2025年08月26日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书084-2025年08月26日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷二十二">礼记章句卷二十二</h4>
<p>丧大记</p>
<p>“大”，备也。自始死至葬，自诸侯至士，皆备记之，所以补《丧礼》之未悉者也。凡十八章。</p>
<p>疾病，外内皆埽。君大夫彻县，士去琴瑟。寝东首于北牖下。埽，先到反。县，胡消反。去，邱矩反。牖，郑氏曰：“成为‘墉’。”当从之，余封反。首，舒救反。</p>
<p>“病”，疾甚也。“内”，燕寝。“外”，门庭。“皆埽”，慎终故须先整肃也。彻乐器者，非乐时也。“东首”，顺生气。“墉”，室墙也。“北墉下”，去户牖远，静谧以安之。此记病革之时。</p>
<p>废床，彻亵衣，加新衣，体一人。男女改服，属纩以俟绝气。</p>
<p>“废”，彻也。彻床以箦卧于地，以人始生在地，反其真也。“体”，手足也。持之各一人，以将死惝怳不宁为之依也。“男女”，谓侍疾者。“改服”，士以上朝服，庶人深衣，女袗玄，为送死不敢亵也。“属”，缀也。“纩”，新绵，缀于鼻端，候息之绝，息未绝犹冀其生也。此节记气将绝之际。</p>
<p>男子不死于妇人之手，妇人不死于男子之手。</p>
<p>“手”，谓持体者。君子正终，远媟乱也。</p>
<p>君夫人卒于路寝。大夫世妇卒于適寝。内子未命，则死于下室，迁尸于寝。士之妻皆死于寝。卒，子律反。適，都历反。</p>
<p>“君”，诸侯也。夫人之卒在其内三寝之正寝，而言“路寝”者，正寝视君之路寝也。天子有夫人，有嫔，有世妇。诸侯之世妇视天子之嫔，内命妇也。大夫之妻其秩视世妇，故类言之。“适寝”者，大夫则外寝，妻则内正寝，内命妇则其宫之正寝也。“内子”，谓世妇女御。下室，寝后室。“寝”，其宫之正寝也。“迁尸”者，没而君追命之也。“士之妻”，谓士及士之妻也。士或止一寝，故但言“寝”，夫妇之卒同于此也。凡寝皆正室之名，外寝如今厅事，内寝如今中堂。死必于寝，以正终也。</p>
<p>右第一章。此章记始死之礼。君子之自处其死也，必正而无偷安畏恋之情；处其亲之死也，亦必以正而不为姑息狎昵之爱。是岂有所矫而然哉？君子之于身无不敬也。其于亲亦无不敬也。死，命也；哀，情也。顺命而极用其情，一之以敬，则并行不悖矣。既不为细人之鄙亵哀瞀而不恤理之所安，而亦非若异端之矫强张皇立异，而以求别于夫人之死也。知此者，可与语死生之际而事其亲矣。</p>
<p>始死，迁尸于床。用敛衾，去死衣。小臣楔齿用角柶，缀足用燕几。君、大夫、士一也。去，邱矩反。此节旧在“皆有枕席君大夫士一也”之下，今定序于此。</p>
<p>死时在北墉下，废床，今更于南牖下设床，迁尸于上，死事始也。“”，覆也。“敛衾”，小敛之衾，权用之，袭乃彻，更为敛用也。“死衣”，死时所易朝服也。去而祼之，待浴也。“小臣”，正君之服位者，大夫权设其官“子路使门人为臣”是已。士则御者摄。“楔”，拄也；拄之勿令合，使受饭含。“柶”，长六寸，两头屈曲出两吻外，角为之，取其滑易也。“缀”，衬而拘之，使勿辟戾，可受履也。“燕几”，燕居之几，仄之使几足拘两足，御者坐持之。“君、大夫、士一”者，安尸事质，不容异也。</p>
<p>右第二章。此章记始死迁尸之礼。</p>
<p>复，有林麓则虞人设阶，无林麓则狄人设阶。小臣复。复者朝服。复，芳服反，下同。朝，直遥反。</p>
<p>“有林麓”“无林麓”，谓所封国邑境内有无也。“虞人”，山虞。“狄”，与“翟”通。“狄人”，《周礼》谓之“夏采”，主复事者。“阶”，梯也，以升屋者。无林麓则无虞人，狄人摄之。“小臣”，君出入则前驱，故令之复。复非一人，于路寝则使小臣，四郊则夏采。大夫以下，其人未闻。“朝服”，以吉迓生气。</p>
<p>君以卷，夫人以屈狄；大夫以玄赪，世妇以襢衣；士以爵弁，士妻以税衣。卷，古本反。屈，去月反。，时战反。科，吐玩反。</p>
<p>皆举上服以统其余也。复者非一人一处，小臣于路寝用上服耳。“卷”，与“衮”同，公之上服。侯伯则，子男则毳，举公以下统之。“屈”，与“阙”通，子、男夫人之上服；公夫人则袆衣；侯伯夫人则揄狄。举子男以上统之，互文见意也。“玄赪”，玄衣裳，玄冕服也。“襢衣”，命妇助祭服。“世妇”，兼内外命妇而言。“爵弁”之服，缁衣裳。“税”，与“禒”通，六衣之下，士妻之上服也。</p>
<p>皆升自东荣，中屋履危，北面三号。卷衣投于前，司服受之，降自西北荣。号，胡刀反。</p>
<p>“荣”，屋檐角翼起处。“东荣”者，前檐东角也。“号”，大呼也。“危”，屋脊也。复衣以竿揭之，已事则卷之于竿。“投”，掷也。“前”，檐下。“受之”，以覆尸。“西北荣”，后檐西。</p>
<p>其为宾，则公馆复，私馆不复。其在野，则升其乘车之左毂而复。乘，食证反。</p>
<p>“在野”，谓卒于道路。</p>
<p>复衣不以衣尸，不以敛。“衣尸”之“衣”，于既反。</p>
<p>“衣尸”，袭也。既冀为魂所或依，不忍致死之也。</p>
<p>妇人复，不以袡。</p>
<p>“袡”，绛缘衣，嫁时上服，非正服也。</p>
<p>凡复，男子称名，妇人称字。</p>
<p>此殷礼，周则男子称字。</p>
<p>惟哭先复，复而后行死事。先，苏佃反。</p>
<p>复以冀其生，故未复不行送死之礼，惟哭则哀迫于中，不能待也。“死事”，谓正尸浴袭。</p>
<p>右第三章。此章记招魂之礼。</p>
<p>管人汲，不说，屈之。尽阶，不升堂。授御者，御者入浴。小臣四人抗衾，御者二人浴。浴水用盆，沃水用枓。浴用巾，挋用浴衣，如他日。小臣爪足。浴余水弃于坎。其母之丧，则内御者抗衾而浴。说，他活反。枓，知庾反。尽，慈忍反。</p>
<p>“管人”，司汲之官，盖冬官之属。《冬官》今亡，无所考。“管”，筩也，所以汲者也。“”，汲筩索也。汲者致水必说，“不说”者，示哀遽且告新汲也。“屈之”者，为曳地则不便事也。“阶”，西阶。“尽阶”，阶之最上级也。“不升堂”，终在阶也。“御者”，无恒官，生时所亲用者，遣之执事尔。“入浴”，浴于室也。“抗”，高举之也。“衾”，覆尸敛衾。“抗衾”，以掩形露也。“沃”，浇于身也。“枓”，形如酌酒之斗，有柄，以木为之。“”，细葛。此人君之礼，士则用绤。“挋”，拭干也。“浴衣”之制未详，盖亦巾类。“他日”，生时也。“爪足”，剪足趾爪。“坎”，甸人为垼所取土处，在阶间，不忍远倾之，藏之近也。“内御”，婢妾之属。“抗衾而浴”者，言抗衾及浴，皆用内御也。</p>
<p>管人汲，授御者。御者差沐于堂上，君沐粱；大夫沐稷，士沐粱。甸人为垼于西墙下，陶人出重鬲，管人受沐，乃煮之。甸人取所彻庙之西北厞薪，用爨之。管人授御者沐，乃沐。沐用瓦盘，挋用巾，如他日。小臣爪手剪须。濡濯弃于坎。差，楚街反。重，直容反。厞，扶沸反。此上二节旧在“君大夫士一也”之下，“君之丧子大夫公子”之上，今定序于此。</p>
<p>“差”，淅。“沐”，米也。“君”，国君。郑氏谓差率而上之，天子沐黍。按《士丧礼》“沐用稻”，此言“沐梁”者，盖传写之误耳。沐以谷者，淅其米之渖，用去垢也。“垼”，土块灶。不煮于爨室者，别于生也。“陶人”，为瓦器之官。“鬲”，瓦釜有足。谓之“重鬲”者，煮沐已，则用此鬲盛余米县木上为重也。“甸人”，供薪之官。“彻庙厞”，谓取复者降自西北荣所彻之檐木也。谓之“庙”者，尸在，从死者之称也。“爪手”，去手指甲。“彻须”，芟去其旁生者。“濡濯”，沐余之渖也。</p>
<p>君设大盘，造冰焉。大夫设夷盘，造冰焉。士并瓦盘，无冰。设床，襢笫，有枕。含一床，袭一床，迁尸于堂又一床，皆有枕席，君大夫士一也。造，七到反。，徒亶反。此节旧在“弃之于隐者”之下，“始死迁尸于床”之上，今定序于此。</p>
<p>此沐浴已，迁尸于床而含袭之后也。“大盘”，木盘，广八尺，长丈二，深三尺，赤其内，置床下以盛冰。“造”，纳也。“纳冰”者，以殡待三日之后至七日，仲春而还气渐温，用凉尸勿坏，且辟蟁蝇也。“夷”，亦大也，视大盘为差，小异其名耳。君殡日远，二月用冰；大夫殡日近，三月用冰。“并瓦盘”者，明大夫之盘亦瓦也。无冰则设水，若君赐之冰，亦用冰矣。“襢笫”，露箦无席以通寒气。“含床”，在南牖下。“袭床”，次含床之东。迁尸于堂，以待敛，床在西坫南。含床无枕，余皆有之，冰盘并设其下。</p>
<p>右第四章。此章记沐浴及含袭用冰之礼。</p>
<p>始卒，主人啼，兄弟哭，妇人哭，踊。卒，子律反。</p>
<p>此通记自始死至小敛前哭踊无数之节也。“啼”，如婴儿哭。“兄弟”，同姓之通称。“妇人”，谓主妇及女子子。哭而不啼，别于男子也。“踊”，谓自主人以下皆踊。</p>
<p>既正尸，子坐于东方，卿、大夫、父、兄、子姓立于东方。有司庶士哭于堂下，北面。夫人坐于西方。内命妇、姑姊妹、子姓立于西方，外命妇率外宗哭于堂上，北面。</p>
<p>此诸侯之哭位也。“正尸”，谓自北墉迁南牖下南首，其事在复浴之前而记于后者，尸正于南牖，则讫小敛而始迁也。“坐”者，近尸于地，亲之至也。惟適子与夫人坐。“哭”，定尊位也。“子”，谓众子及诸从子。“姓”，孙及诸从孙。不殊者，以尊嗣子也。“东方”，户外堂上，不敢继嗣子也。“有司”，有丧职者。其余为“庶士”。言“坐”“立”，言“哭”，互文。坐立皆哭，哭亦立也。“内命妇”，世妇、女御及公子之妻。“子姓”，女子女孙及群从也。“外命妇”，同姓卿大夫之妻。“外宗”，姑姊妹之女，或嫁于士，故言“率”也。士妻疏贱不入哭。</p>
<p>大夫之丧，主人坐于东方，主妇坐于西方。其有命夫、命妇则坐，无则皆立。</p>
<p>“主人”，適子也。众子虽继適子于户内，不坐。“主妇”，妻在则妻是已，妻没则適子妇也。“其有”者，同姓之亲内有之也。嗣子定位于初丧，惟有爵者得与同坐，别尊卑也。按此盖周之后代世官之礼。古者大夫不世，则死者虽大夫而嗣子固士，与士礼同。</p>
<p>士之丧，主人、父、兄、子姓皆坐于东方，主妇、姑姊妹、子姓皆坐于西方。</p>
<p>士之嗣子无適贵，故众主人以亲疏相继而南。</p>
<p>凡哭尸于室者，主人二手承衾而哭。</p>
<p>“承”，举也。“衾”，衾。亟见尸以致哀。</p>
<p>右第五章。此章记小敛以前室中堂上下之哭位，其后，既小敛位于堂上，既殡位于堂下，虽小有异同，而適庶亲疏贵贱之别，男女之辨，率循此而为之也。</p>
<p>君之丧未小敛，为寄公、国宾出。大夫之丧未小敛，为君命出。士之丧，于大夫，不当敛则出。为，于伪反。</p>
<p>“寄公”，失国诸侯来托者。“国宾”，来观聘之君、大夫也。“出”，迎于庭也。“君命”，吊襚者。“出”，迎于门外也。大夫于君命，虽当敛亦出；士于大夫，当敛则不出矣。士为大夫出，亦迎于庭也。大夫于国宾，士于君命，其出可知。此皆谓既袭以后。未袭惟为君命出耳，余皆不出。</p>
<p>凡主人之出也，徒跣扱衽拊心，降自西阶。君拜寄公、国宾于位，大夫于君命，迎于寝门外；使者升堂致命，主人拜于下。士于大夫亲吊，则与之哭，不逆于门外。使，疏吏反。</p>
<p>“扱”，反向上也。“降自西阶”，不忍即主也。“拜于位”者，就中庭乡宾之位而拜也。未小敛，寄公位在门西，国宾位在门东，皆北面。言“亲吊”者，或有使家臣来者也。“与之哭”者，既拜之后，即位于西阶下，南面对宾，与成哭踊也。逆，亦迎也。“不逆于门外”，惟送则出门也。</p>
<p>夫人为寄公夫人出，命妇为夫人之命出。士妻，不当敛则为命妇出。为，于伪反。</p>
<p>“命妇”，大夫妻也。《周礼》：世妇以后命吊临于卿大夫之丧。古者有丧妇人亦吊也。夫人于寄公夫人亦拜之于位，未小敛，寄公夫人位在堂上，北面。“出”，出室迎之也。</p>
<p>右第六章。此章记小敛以前主人为宾出之礼。</p>
<p>小敛，主人即位于户内，主妇东面，乃敛。卒敛，主人冯之踊，主妇亦如之。卒，子律反。冯，如字，皮冰反。</p>
<p>“小敛”，于户内，主人主妇临之，以慎终也。“主妇东面”，位敛席西，则主人位敛席东，西面可知。冯，凭也。</p>
<p>主人袒，说髦，括发以麻。妇人髽，带麻于房中。说，他活反。</p>
<p>“袒，说髦，括发”，始成丧也。小敛而后绝乎生之望矣。“髦”，童子之饰，左右各一，父没脱左，母没脱右。“括发”，以麻去笄也。“带”，绖也。妇人重腰故先之，男子则未变也。小敛说髦，妇人髽，皆诸侯之礼，士则既殡乃脱髦，其为三日均也。诸侯有东西房，故男子括于东房，妇人髽于西房。大夫、士惟有东房，则男子于房，妇人于室。凡去饰，必于隐处。</p>
<p>彻帷，男子奉尸夷于堂。</p>
<p>始死帷堂，尸未饰也。卒敛斯彻矣。“奉”，承也。士举之，主人攀扶，以致哀恋也。“夷”，陈也。《士丧礼》彻帷在袒括之前，此序在后者，盖主人方入房袒括，而有司彻帷同时并作，随文先后记之也。自此，主人以降之位皆在堂矣。</p>
<p>降拜，君拜寄公、国宾。大夫士拜卿大夫于位，于士旁三拜。夫人亦拜寄公夫人于堂上。大夫内子士妻，特拜命妇，汜拜众宾于堂上。汜，孚梵反。</p>
<p>“拜”者，答其视敛也。“于位”，乡其位而特拜也。“大夫士拜卿大夫”者，大夫于卿，士于大夫也。“于士”，大夫、士之礼同也。“旁三拜”者，士宾众，或东南，或西南，每向三拜也。“拜寄公夫人于堂上”，其位在堂上，就而拜之也。“汜拜”，旅拜也。“众宾”，女宾。</p>
<p>主人即位，袭带绖踊。母之丧，即位而免。免，亡运反。</p>
<p>“即位”，始即阼阶下之位，死事已成，嗣子定位也。“袭”者，袒事毕，复袭衣也。未成服之服，仍初死之朝服。“带绖”，加首绖于括发，加腰绖于朝服也。母丧即位，易括发而免，于礼杀也。此人君之礼也，士则先踊而后袭绖。</p>
<p>乃奠。</p>
<p>设小敛之奠也，有牲俎陈于尸东。</p>
<p>吊者袭裘，加武，带绖，与主人拾踊。拾，极业反。</p>
<p>主人变则客亦变矣。“加武”，加素弁武于冠上。“绖”，环绖也。“拾踊”，相间而踊。此“拾踊”者，即上“主人即位踊”之时与同踊，补记于此耳。</p>
<p>君丧，虞人出木角，狄人出壶，雍人出鼎，司马县之，乃官代哭。大夫，官代哭，不县壶。士，代哭，不以官。角，盖甬字之误，他孔反。县，古涓反。</p>
<p>“虞人”，山虞。“木”，薪也；所以爇鼎炊水，为冬寒使漏不凝也。“甬”，水注壶器。“壶”，漏水定时器；《周礼》挈壶氏掌之，此属“狄人”者，诸侯官不备，摄也。“雍人”，外饔。“鼎”，炊水者，挈壶氏司马之属，故其长莅县壶。“代”，次相易也。孝子之哀已逾三日，声将不续，而尸未殡，须相侍卫，故令官代哭，使不绝声。诸侯官众，相次而代，分时刻以序之。大夫家臣少，不能以时相代，更番迭哭而已。士无家臣姻党友朋为代哭。若主人之哭则无时，初不相代也。</p>
<p>君堂上二烛，下二烛；大夫堂上一烛，下二烛；士堂上一烛，下一烛。</p>
<p>“烛”，燎也。昼夜不绝哭，斯不绝炬也。多少因其堂阶庭门之深浅。</p>
<p>宾出彻帷。</p>
<p>此帷之设以别男女，葬而后永彻之，故宾出则彻，宾至则设。</p>
<p>哭尸于堂上，主人在东方，由外来者在西方，诸妇南乡。乡，许亮反。</p>
<p>未殡故曰“哭尸”。“由外来”者，宾也。“南乡”，移位尸北，以避宾也。</p>
<p>妇人迎客送客不下堂，下堂不哭。男子出寝门外见人不哭。</p>
<p>“客”，女宾。“下堂”者，为夫人命也。“寝门”，适寝之门，即大门也。“见人”，谓迎送将君命者。</p>
<p>其无女主，则男主拜女宾于寝门内。其无男主，则女主拜男宾于阼阶下。</p>
<p>皆稍近就之，亦终不相昵也。此下三节通言丧礼而记于此者，自小敛而后皆然也。</p>
<p>子幼，则以衰抱之，人为之拜。为后者不在，则有爵者辞，无爵者人为之拜，在竟内则俟之，在竟外则殡葬可也。衰，仓回反。“为之”之“为”，俱于伪反。竟，居影反。</p>
<p>“不在”，或时他往，父母以急疾终也。“有爵者辞”，其吊也，非適嗣不敢与尊者为礼也。“人为之拜”，摄主受吊也。“俟”，缓殡日以待其归也。“竟外”，近者殡，远者则葬。</p>
<p>丧有无后，无无主。</p>
<p>非宗子则不立后。“无主”者，同姓乃至里尹皆可主也。</p>
<p>右第七章。此章记小敛以后之礼。</p>
<p>君之丧三日，子、夫人杖；五日既殡，授大夫、世妇杖。子、大夫寝门之外杖，寝门之内辑之。夫人、世妇在其次则杖，即位则使人执之。子有王命则去杖，国君之命则辑杖。听卜，有事于尸则去杖。大夫于君所则辑杖，于大夫所则杖。去，邱矩反。</p>
<p>“子”，嗣君。“世妇”，内命妇。“授”者，受命于嗣君也。“寝门之外”，拜宾之位。“寝门之内”，统乎殡也。“次”，哭次，在西房。“辑”，举而敛之，不拄地也。妇人之容简，当辑杖，则使人执之。“国君”，邻国之君。“命”，吊辞也。称“君”、称“命”者，未成君，不敢与敌也。“卜”，卜葬。“有事于尸”，虞而事尸也。“于君所”，与嗣君同即位也。“于大夫所”，自与其俦居哀次也。杖以扶病，亲者哀至先病，故先杖，义服者后也。对君尸及居殡所，虽病不敢不勉也。尊者去之，其次辑之。</p>
<p>大夫之丧，三日之朝既殡，主人、主妇、室老皆杖。大夫有君命则去杖，大夫之命则辑杖。内子为夫人之命去杖，为世妇之命授人杖。为，于伪反。</p>
<p>“三日”，除死日后三日也。“室老”，家宰也。室老于大夫尊不至而加亲，故视子也。“内子”，即主妇。“世妇”，大夫之妻也。命至则不杖，其亲临可知已。“授人杖”，亦使人执之也。君子杖不入于寝门，大夫、士杖不登堂，文略，可互推之。</p>
<p>士之丧二日而殡。三日之朝，主人杖，妇人皆杖。于君命，夫人之命，如大夫；于大夫、世妇之命，如大夫。</p>
<p>“二日”，并死之日而三日也。杖必三日者，孝子自尽其哀，志壹气动，不三日不致毁，无贵贱一也。“妇人皆杖”者，兼妾为君，女子子在室为父也。</p>
<p>子皆杖，不以即位。</p>
<p>“子”，庶子。“皆杖”，以伸其情。“不以即位”，统其尊于適子。</p>
<p>大夫、士哭殡则仗，哭柩则辑杖。</p>
<p>“哭殡”，既殡而朝夕哭也。“哭柩”，启柩以及于葬之哭也。启则见柩，亲柩而哭，故“辑杖”。言“大夫、士”者，国君之丧，杖不入门，虽哭殡亦辑杖。</p>
<p>弃杖者，断而弃之于隐者。断，都管反。</p>
<p>大祥乃“弃杖”。“断”，截之也。“隐者”，僻处。凶物不使人见而恶，杖以扶生者之病，非衰绖送死之道，故弃而远之可也。</p>
<p>右第八章。此章记杖礼，序在此者，以君三日而杖，在大敛之前也。其末二节所记，盖葬及大祥之礼，因记杖而遂终言之。</p>
<p>君之丧，子、大夫、公子、众士皆三日不食。子、大夫、公子、众士食粥，纳财，朝一溢米，莫一溢米，食之无算。士疏食水饮，食之无算。夫人、世妇、诸妻皆疏食水饮，食之无算。莫，漠故反。“疏食”之“食”，祥吏反。下同。</p>
<p>“子”，嗣子。“公子”，庶子。“众士”，公家之士。“众”者，该上、中、下也。“食粥”，三日后也。“财”，资也。“纳财”，谓有司供具粥资之米也。“一溢”，一升零二十四分升之一，以衡称之为二十两，当今十二两。“无算”者，馁疲则强进之，无过毁也。“士”，家臣。“诸妻”，群妾、御妻之属也。</p>
<p>大夫之丧，主人、室老、子姓皆食粥，众士疏食水饮，妻妾疏食水饮。</p>
<p>此言三日以后之丧食，其三日不食，君、大夫、士一也。“子姓”，众子也。“众士”，家臣邑宰，其米亦朝莫一溢，达于士。士与妻妾皆疏水而别言者，男女异辞尔。妻妾服斩与子同而食异者，妇人哀毁已甚，君子之所耻也。</p>
<p>士亦如之。</p>
<p>谓子与妻妾。</p>
<p>既葬，主人疏食水饮，不食菜果，妇人亦如之。君、大夫、士一也。</p>
<p>言“主人”，则大夫、公子、众士、室老先食粥者可知。妇人虽前食疏水，逮既葬，犹同主人不食菜果，伸其情也。</p>
<p>练而食菜果，祥而食肉。</p>
<p>亦通君、大夫、士言之，妇人亦然。</p>
<p>食粥于盛不盥，食于篹者盥。食菜以醯酱。始食肉者先食干肉，如饮酒者先饮醴酒。盛，是征反。篹，损管反。干，古寒反。</p>
<p>“盛”，杯盂之属。“不盥”者，歠不污手也。“篹”，筥也，织竹为之。古人饭以手，故盥之，言为食故盥，非求洁清致饰也。</p>
<p>期之丧，三不食。食疏食水饮，不食菜果。三月既葬，食肉饮酒。</p>
<p>日食以再为度。“三不食”，凡日有半也。言“三月既葬”者，诸侯绝期。</p>
<p>期，终丧不食肉，不饮酒，父在，为母、为妻。为，于伪反。</p>
<p>母为父厌，降服期，情必伸也。为妻亦然者，天子为后服三年，服期者亦降也。练而食菜果。禫而饮酒食肉。</p>
<p>九月之丧，食饮犹期之丧也。</p>
<p>“九月之丧”，伸而同期，情也。</p>
<p>食肉饮酒，不与人乐之。乐，卢各反。</p>
<p>通期、九月之丧，既葬至终丧而言也。“乐之”者，献酬弦歌之事。</p>
<p>五月、三月之丧，壹不食，再不食，可也。比葬，食肉饮酒，不与人乐之。比，毗至反。乐，卢各反。</p>
<p>五月之丧屈而同三月，制也。“比”，及也。葬而饮酒食肉，前此可食菜果。</p>
<p>叔母、世母、故主、宗子，食肉饮酒。</p>
<p>“世母”，伯母。“故主”，臣于旧君，士于故所仕之大夫。食肉饮酒，谓既殡以后。</p>
<p>不能食粥，羹之以菜可也。有疾，食肉饮酒可也。五十不成丧。七十惟衰麻在身。衰，仓回反。</p>
<p>通三年之丧以下而言也。“羹”，糁米和菜煮之。“成”，备也。谓饮食居处不备合礼，惟衰麻在身则居于内而食肉矣。此据衰羸者为之制耳，若年虽及而衰未至，则在其自勉也。</p>
<p>既葬，若君食之，则食之，大夫父之友食之，则食之矣。不辟粱肉，若有酒醴则辞。“君食”“友食”之“食”，祥吏反。辟，毗义反。</p>
<p>谓居父母之丧也。“食之”者，因其毁瘠不堪也。同志曰“友”。粱肉以扶衰，酒醴则为欢之具矣。</p>
<p>右第九章。此章记丧食之礼。主人三日乃食，在大敛之前，故序于此而终言之。</p>
<p>小敛于户内，大敛于阼。君以簟席，大夫以蒲席，士以苇席。</p>
<p>“户内”，室东当户处。“于阼”者，直阼阶之上，于楹间少南，已敛，乃奉尸而殡于西阶上。“簟”，细篾席也。凡席下皆设莞，君、大夫、士一也。</p>
<p>小敛布绞，缩者一，横者三。君锦衾，大夫缟衾，士缁衾，皆一。衾十有九称，君陈衣于序东，大夫、士陈衣于房中，皆西领北上。绞不在列。绞，何交反。称，昌孕反。，其鸠反。有，于救反。</p>
<p>“绞”，既敛而束其外者，其制用布广终幅，析其末为三，裹衣衾而约结之。“缩”，直也，自首至足周围约之，长如身之二有半。“横者三”，首一，足一，胸一，长六尺六寸，周于身。缩在下，横在上，束之固也。衾在绞内，衣在衾内，袭尸以后既加冒杀，衣裳皆裹，首足均齐，乃绞束之，平直厝于棺中，无动摇离脱之忧矣。“锦”，织文。“缟”，素纤。“缁”，染帛为缁色。衣裳备为“一称”。“十有九称”，君、大夫、士一也。“序”，宫墙反檐向内之廊也。“西领”，横陈之。“北上”，祭服在北，以次南也。小敛于户内，当陈之时，领向尸也。“绞不在列”者，陈衣时屈折而不张也。小敛无，通下大敛言之。未敛先陈列者，防遗忘，且昭备服。</p>
<p>大敛布绞，缩者三，横者五，布二衾。君、大夫、士一也。君陈衣于庭，百称，北领西上。大夫陈衣于序东，五十称，西领南上。士陈衣于序东。三十称，西领南上。绞、如朝服，绞一幅为三，不辟。五幅，无。朝，直遥反。辟，博陌反。余字同上。</p>
<p>大敛衣多则益阔而长，故绞缩三横五，其长亦当倍于小敛之绞矣。“”，单被。“衾”，有裹。“二衾”，一覆之，一承之。“”则周围约之也。“君衣陈于庭”，百称必庭而后容也。“北领”，尸在堂上向之也。“西上”，举衣者升自西阶，先取上服置于外者，便也。“大夫、士陈于序东”，大敛之事在外也。“西领”者，向尸也。“绞如朝服”者，用布之细十五升也。“绞一幅为三”，析其末也。“不辟”，中不裂也。此通小敛、大敛之绞言之。“”，衾当头处，用组为识别首足者，虽似衾而非以覆体，故不用也。</p>
<p>小敛之衣，祭服不倒。</p>
<p>敛者务上下方直，故衣或倒之或横之，惟祭服不敢亵，必顺铺之。大敛祭服多，不能皆不倒矣。</p>
<p>君无襚。大夫、士毕主人之祭服，亲戚之衣受之，不以即陈。</p>
<p>“无襚”者，不以敛也。“主人”，谓同姓者；毕其祭服，余则死者之家自备之，充敛之数。“亲戚”，外戚也；不陈则不以敛矣，君子不以人之惠加于亲之身也。</p>
<p>小敛，君、大夫、士皆用复衣、复衾。大敛，君、大夫、士祭服无算；君折衣折衾，大夫、士犹小敛也。</p>
<p>“复”，夹而有绵着者。小敛衣止十九称，故衣衾用着以充广之。“无算”，言尽祭服而用，不足乃资深衣褖袍。“褶”，夹衣无着者。君百称，自充广，故去其着。大夫、士衣少，仍用复者。</p>
<p>袍必有表，不；衣必有裳。谓之一称。，都寒反。称，昌孕反。</p>
<p>“袍”，复衣。“表”，深衣之属，加其上也。“”，露袍也。袍亵，故必衣表，乃为一称。“衣”，祭服也。</p>
<p>凡陈衣者实之箧。取衣者亦以箧。升降者自西阶。凡陈衣不诎。</p>
<p>“凡”者，通小敛、大敛之辞。“取衣”者，取而铺之敛席也。“升降者”，称各一人，迭相上下也。“自西阶”，专言大敛也。大敛陈衣于庭或序，取者必由庭下右折从西阶升，以宾礼将之也。“诎”，卷折也。</p>
<p>非列采不入，、绤、纻不入。</p>
<p>“列采”，正服之色，若缁黄爵也。“纻”，麻。“入”，敛而纳之棺中也。</p>
<p>凡敛者袒，迁尸者袭。</p>
<p>谓主人及执事者。“袒”，以便事；“袭”，不敢亵也。</p>
<p>君之丧，大胥是敛，众胥佐之。大夫之丧，大胥侍之，众胥是敛。士之丧，胥为侍，士是敛。大，他盖反。胥，本祝字之误，之六反。</p>
<p>“众祝”，小祝。“侍”，临阅之也。士，盖商祝；《士丧礼》：“商祝主敛”，商祝不登于《周官》，故以“士”目之。</p>
<p>小敛、大敛，祭服不倒，皆左衽，结绞不纽。左，侧个反。绞，古巧反。</p>
<p>大敛祭服不倒，谓士也。“左衽不纽”，异于生也。“结绞”，实结之。“纽”，为活屈。</p>
<p>敛者既敛必哭。</p>
<p>谓祝与士也，临丧必哀。</p>
<p>士与其执事则敛，敛焉则为之壹不食，凡敛者六人。与，羊洳反。为，于伪反。</p>
<p>“与执事”者，相助之也。独言“士”者，大夫非君之丧不执事。“则敛”者，取衣佐敛也。“敛焉”，为与于敛也。亲尸则增感，虽无服，为之壹不食矣。“凡”者，统君、大夫、士大小敛之辞。“六人”，首足二人，旁各二人。孝子之慎终，必其勿之有悔，固宜躬亲之而不当以委诸人；然人之临人之丧而执事未能数数也，而又当愦乱之际，故先王使官习其事，则为之有法，而自惬乎孝子之心，诚有较躬亲而加毖者矣。后世典礼废，无习敛之官，则为人子者可勿素习而频观之，辍哀自强以躬执其事而免于悔乎？若不察而托之悠悠之人，则亦不孝之尤矣。</p>
<p>君锦冒黼杀，缀旁七。大夫玄冒黼杀，缀旁五。士缁冒赪杀，缀旁三。凡冒，质长与手齐，杀三尺。自小敛以往用夷衾。夷衾质杀之裁犹冒也。杀，所戒反。</p>
<p>“冒”“杀”，袭而韬尸者也，其制皆如囊，缝合一头与一旁，其一旁则缀带以维结之，所谓“缀旁”也。先以“杀”韬足而上，次以“冒”韬首而下，加于杀上而纽结之。“凡”者，兼君、大夫、士而言。“冒”，亦谓之质，对杀则质谓之“冒”，合质与杀亦谓之“冒”。“长与手齐”，伸手下垂将及膝也。“自小敛以往”，言自小敛至大敛也。“夷”之为言尸也。小敛加绞，不用冒杀，而绞之制朴质，故用夷衾裹之。“夷衾”之制，上下殊色，上者亦谓之质，下者亦谓之杀，其质齐手，杀三尺，或锦、或玄、或缁、或黼、或赪，皆同，所谓“质杀之裁犹冒也”。冒乃袭尸之具，而序于此者，因夷衾而补记之也。袭尸之衣，生者之制也，而死者不可致之生，故为之冒与夷衾，先王之意深矣。取象于衣裳之章以别首足，斯可矣，人之既死，耳目无能视听，手足无能持行，露而别之，徒以取人之厌恶而已。而孝子之所虑者，不平不方不固不合，在棺在辁则有动摇倾侧之患，且为日既久，则筋肉脱离，首足分析，有非心之所忍念及者，故裹敛维系，缠绵固结，以庶几体坏而不相离。先王之为人子虑以少安其心，固如此也。而岂合流俗、同污世以趋苟简之，苏轼氏所得知哉！</p>
<p>右第十章。此章杂记小敛、大敛之礼，故序于杖与丧食之下。</p>
<p>君将大敛，子弁绖即位于序端；卿、大夫即位于堂廉楹西，北面东上；父兄堂下北面；夫人、命妇尸西，东面；外宗房中南面。小臣铺席，商祝铺绞、、衾、衣，士盥于盘上，士举迁尸于敛上。卒敛，宰告，子冯之踊，夫人东面亦如之。卒，子律反。冯，波冰反。下同。</p>
<p>“弁绖”者，如爵弁而素，上加苴绖也。君大夫嗣子未成服皆弁绖，昭别以定正统也。大敛于阼序东，序在阼外更东。“端”者，尽堂东。“廉”，隅也，尽堂南也。“楹”，东楹。“东上”，以近尸为尊也。“父兄于堂下”，远嫌也。“命妇”，内命妇及内宗。“尸西”，阼阶稍西。“东面”，向尸也。“外宗于房中”，疏者远也。“举”，扶奉也。“敛上”，敛席上先已铺绞衾衣，尸加其上也。“子冯”，自序至阶西面，夫人益东，东面冯踊。</p>
<p>大夫之丧，将大敛，既铺绞、、衾、衣，君至，主人迎，先入门，右。巫止于门外。君释菜。祝先入，升堂。君即位于序端，卿、大夫即位于堂廉楹西；北面东上，主人房外南面，主妇尸西，东面。迁尸，卒敛，宰告，主人降，北面于堂下。君抚之，主人拜稽颡。君降，升，主人冯之，命主妇冯之。</p>
<p>君于大夫必视大敛，以笃恩也。“迎”，迎于门外。不拜者，不敢当宾主拜至之礼也。“先”，入门。“右”，从君而右，臣礼也。“巫”，以辟不祥。“止于门外”，明不为尸辟也。“释菜”，脯醢之奠，以祭告门神。君入臣门必释菜，重其礼，示不频往也。“序端”，丧主之位，君于臣之家，无往而不为主也。卿、大夫之位与君之丧同，君为敛主故也。君所至，位皆如朝廷矣。“主人房外南面”，以近尸，不敢于尸西者，避敌君也。主妇不改其位，妇人不得与君为礼也。敛毕，主人降于堂下，不敢必君之抚，将待送也。“拜稽颡”，答君抚也。“升”，命之升也。待君命而后冯尸，君在不敢自尽其私也。</p>
<p>士之丧，将大敛，君不在，其余礼犹大夫也。</p>
<p>“在”，至也。君不至则主人即位于序端。“余礼”，谓铺衣迁尸敛冯之节。君若加恩于士而临其大敛者，则亦如大夫。</p>
<p>铺绞，踊；铺衾，踊；铺衣，踊；迁尸，踊；敛衣，踊；敛衾，踊；敛绞，踊。</p>
<p>记“铺”，自外向内；记“敛”，自内向外；因此而知敛之序矣。大敛毕则殡矣，送死之惨于此为至，故踊尤数。踊皆于其位，凡踊必哭。</p>
<p>君抚大夫，抚内命妇。大夫抚室老，抚侄娣。</p>
<p>“抚”，以手按摩之。“侄娣”者，大夫娶，侄娣媵，所谓“贵妾”也。</p>
<p>君大夫冯父、母、妻、长子，不冯庶子。士冯父、母、妻、长子、庶子。庶子有子，则父母不冯其尸。凡冯尸者，父母先，妻子后。长，丁丈反。</p>
<p>“冯”，拥抱而依倚之也。士之庶子无子，则父母主其丧，故冯之。大夫庶子虽无子，父不主其丧，抚之而已。“父母先，妻子后”，父与子在尸东，母与妻在尸西，冯则夹冯之。</p>
<p>君于臣抚之，父母于子执之，子于父母冯之，妇于舅姑奉之，舅姑于妇抚之，妻于夫拘之，夫于妻、于昆弟执之。奉，扶陇反。拘，古侯反。</p>
<p>“执”，揽其当胸之衣也。“奉”，以手承胁际也。“拘”，执其旁之衣也。“执”“奉”“拘”，皆且“冯”焉；“冯”则全拥之也。哀怆之情，至于冯尸而剧，岂复有所择而然哉！先王因其情而为之节，则自然各称其心之安而必由之，此亦可以见喜怒哀乐之节为人心之固有，而皆由大本以发之。</p>
<p>冯尸不当君所。凡冯尸，兴必踊。</p>
<p>君降主人乃升，冯尸哀乱，恐失对君之礼也。“必踊”者，哀莫甚于冯尸，自不容已也。</p>
<p>右第十一章。此章记大敛之礼。小敛亦冯，而记于大敛之后者，终记之也。</p>
<p>父母之丧，居倚庐，不涂，寝苫枕凷，非丧事不言。君为庐，宫之。大夫、士，襢之。襢，徒亶反。</p>
<p>“倚庐”，以木倚门外东墙上，茅茨覆之，下属于地，从侧出入。“不涂”者，无墙壁，不加涂饰也。“苫”，结草如盖屋扇也。“凷”，古“块”字，土墼也。“宫之”者，外为短墙，以防奸贼为篡逆也。“襢”，露也，不为宫。</p>
<p>既葬，拄楣，涂庐不于显者。君、大夫、士皆宫之。</p>
<p>“楣”，檐也。“拄楣”者，以柱支起所倚之木，为一檐外向之室。“涂庐”，前檐既起，渐为户牖，与两侧皆施草壁，而加之涂也。“显者”，壁外人所见者也。但涂其内，不涂其外，取蔽风雨，不为饰也。“大夫、士皆宫”者，久处则亦防危也。君则庐渐广而宫亦渐阔矣。</p>
<p>凡非適子者，自未葬以于隐者为庐。適，都历反。</p>
<p>“凡”，统君、大夫、士也。“自”，从也。“隐者”，宫墙东南角，不当门路，避丧会也。</p>
<p>既葬，与人立，君言王事，不言国事；大夫、士言公事，不言家事。</p>
<p>“与人立”，因有王事、国事而人来就之言，立语而不坐也。</p>
<p>君既葬，王政入于国，既卒哭而服王事。大夫、士既葬，公政入于家，既卒哭，弁绖带，金革之事无辟也。卒，子律反。辟，毗义反。</p>
<p>“政”，征召号令。“入”者，上命及之，其臣遵行也。“服王事”，虽不亲行，其臣禀命以行也。大夫于公事，皆家臣自遵行之。惟金革之事无辟，大夫本任将帅之事，非家臣所可摄，诸侯则可使大夫帅师，不亲行矣。“弁”，素弁。“绖带”，因其丧之所受，服之以即戎也。</p>
<p>既练，居垩室，不与人居，君谋国政，大夫、士谋家事。</p>
<p>“垩室”，坏拄楣之庐，别为室于其地，有户牖，以垩土涂之。“与人居”，留客座也。</p>
<p>既祥，黝垩。</p>
<p>“黝”，黑色。“黝垩”，以黝加垩上，渐致饰也。</p>
<p>祥而外无哭者，禫而内无哭者，乐作矣故也。</p>
<p>“外”“内”，以门言。练后三日一哭于次，次在门外，祥则止矣。祥而有吊者为位于门内而哭，禫则止矣。免丧之哭流涕而无声，禫逾月而乐作，哭必先止，哀乐不遽相授受也。</p>
<p>禫而从御，吉祭而复寝。复，芳服反。</p>
<p>“从御”，谓可令人入侍于垩室也。“吉祭”，新主入庙而袷也。“复寝”，则毁垩室不复居矣。</p>
<p>期居庐，终丧不御于内者，父在，为母为妻。期，居之反，下同。为，于伪反。</p>
<p>“父在”，专据为母而言。为母期者，十五月而终祭。</p>
<p>齐衰期者，大功布衰九月者，皆三月不御于内。齐，即夷反。衰，仓回反。</p>
<p>“三月”，既葬后也。“不御于内”，居哀次中。凡有服者皆有次。</p>
<p>妇人不居庐，不寝苫；丧父母，既练而归；期九月者，既葬而归。</p>
<p>“不居庐”，次于房，别内外也。“不寝苫”，妇人重饰也。“归”，谓先时奔丧，今归家也。“期九月”，为祖父母及本期而降九月者。</p>
<p>公之丧，大夫俟练，士卒哭而归。大夫士父母之丧，既练而归。朔月忌日，则归哭于宗室。“大夫士”之“士”，盖“有”字之误。</p>
<p>“大夫有父母之丧既练而归”者，言居君丧之次，虽有父母之丧，必待君丧既练而后归也。“宗室”，己宗之室。言“忌日”者，谓虽免丧，当忌日亦得归也。按《杂记》言“大夫次于公馆以终丧，士练而归”，与此异，未知孰是。</p>
<p>诸父兄弟之丧，既卒哭而归。</p>
<p>亦期九月之丧也。前言同宫，此言异宫。</p>
<p>父不次于子，兄不次于弟。</p>
<p>异宫则归家自为哀次而居之。尊者不处于卑者之家，远别也。</p>
<p>右第十二章。此章记庐次之礼，既殡而居庐，故记于大敛之后，大敛斯殡矣。</p>
<p>君于大夫、世妇，大敛焉，为之赐则小敛焉；于外命妇，既加盖而君至；于士，既殡而往，为之赐，大敛焉。夫人于世妇，大敛焉，为之赐，小敛焉；于诸妻，为之赐，大敛焉；于大夫，外命妇，既殡而往。为，于伪反。</p>
<p>“世妇”，内命妇及内宗也。“敛焉”者，临视其敛也。“赐”，加惠也。“盖”，棺盖。“加盖”，方殡时也。“诸妻”，御妻之属。世妇、御妻各有寝，临视乃往。</p>
<p>大夫、士既殡而君往焉，使人戒之。主人具殷奠之礼，俟于门外，见马首，先入门右。巫止于门外，祝代之先，君释菜于门内。祝先升自阼阶，负墉南面。君即位于阼，小臣二人执戈立于前，二人立于后。摈者进，主人拜稽颡。君称言，视祝而踊。主人踊。先，苏佃反。</p>
<p>“既殡而君往”者，大夫则在殡三往，士则始吊也。“戒”者，戒主人具奠以俟也。“殷”，盛也。朝夕小奠脯醢，月朔殷奠具牢鼎，荣君之来，特为盛奠告于殡，视朔奠也。“俟”，主人闻君将至而出迎也。君临臣丧，巫先导，巫止则祝先，故曰“代”。君入门释奠之顷，祝径升，故曰“先自阼阶”，导君也。“负墉南面”者，立当房户间壁外，侍君右也。凶礼相由右。“摈者进”，进主人，主人先在门内，至此乃赞之进堂下拜也。“称言”，称吊词，于士初吊则然。“视祝而踊”，祝倡踊也。</p>
<p>大夫则奠可也，士则出俟于门外，命之反奠，乃反奠。卒奠，主人先俟于门外。君退，主人送于门外，拜稽颡。卒，子律反。</p>
<p>士不奠而出俟君行，不敢以私奠久留君也。主人出而后君出，臣不敢过劳其君，君不遽退以尽恩也。不拜迎而拜送，拜迎则烦君之答，拜送则望尘而拜，君不复顾也。</p>
<p>君于大夫疾三问之，在殡三往焉。士疾壹问之，在殡壹往焉。三，苏暂反。</p>
<p>“三问”，约死者而言，疾瘳则一再问止矣。“壹”与“一”通，疾革而后问也。“三往”，往哭也。君虽有大事不入臣家，惟疾与丧则数往而不以为黩。古人于疾患生死之际，其尤重之如此，斯其所以尽人伦之至。而后世嵇康之流，乃以不喜吊死问疾为高，其不化人类为禽兽者几希矣！</p>
<p>君吊，则复殡服。复，苏服反。</p>
<p>“复”，反也。此谓君后时而吊，虽既葬变葛，主人必服在殡之服也。君虽薄恩，必处之以厚。</p>
<p>夫人吊于大夫、士，主人出迎于门外，见马首，先入门右。夫人入，升堂即位，主妇降自西阶，拜稽颡于下。夫人视世子而踊，奠如君至之礼。夫人退，主妇送于门内，拜稽颡；主人送于大门之外，不拜。</p>
<p>主妇为丧主而主人迎送者，妇人之事不及门外也。“下”，堂下北面，如主人拜君之位，主人则止门右。世子如祝负墉南面，从子之义也。“奠如君至”，大夫则奠，士则主人出，俟命之反而后奠。主人送不拜稽，丧无二主也。</p>
<p>大夫君，不迎于门外，入即位于堂下。主人北面，众主人南面，妇人即位于房中。若有君命、命夫命妇之命，四邻宾客，其君后主人而拜。后，胡构反。</p>
<p>此大夫于其家臣之丧之礼。“君”，犹主也。不迎于门外，下国君也。“入”，大夫入也。“即位于堂下”，当阼阶下，西面不敢升阶也。“主人北面”，位在中庭，视犹君也。“众主人南面”，在堂上殡左。“妇人房中”，皆国君来吊之位，于此补见之。“其君”，大夫君也。其君拜者，尊以酬尊也。“后主人而拜”，不敢同国君之为之主也。大夫于其臣必与小敛，而记于此者，因君吊而类及之耳。</p>
<p>君吊，见尸柩而后踊。</p>
<p>未殡以前则见尸，既启以后则见柩斯踊，殡已涂而未启则不踊，哀之节也。前言“既殡君至视祝而踊”者，谓吊于士及大夫之有故而迟往始至者，此专谓在殡三往之礼。</p>
<p>大夫、士，若君不戒而往，不具殷奠，君退必奠。</p>
<p>“不具”，未具也。</p>
<p>右第十三章。此章记君吊于殡之礼。</p>
<p>君大棺八寸，属六寸，椑四寸。上大夫大棺八寸，属六寸。下大夫大棺六寸，属四寸。士棺六寸。属，之欲反。椑，蒲历反。</p>
<p>“属”之为言合也，与棺合也；“椑”之为言附也，附于身也；皆棺内小棺也。“大棺”，最在外；“属”，次之；“椑”周于身。大棺、属用梓，椑用杝。“八寸”“六寸”“四寸”，皆言其厚也。大夫无椑，士无属。</p>
<p>君里棺用朱绿，用杂金。大夫里棺用玄绿，用牛骨。士不绿。，子南反。</p>
<p>“里棺”，以缯黏着棺内为饰，惟亲身之棺有之。“朱绿”者，朱贴四方，绿贴四角。“玄绿”者，玄贴四方。“不绿”，则并角亦玄也。“”，钉也；所以合两墙及底者。“杂金”，铜范黄金也。士亦用牛骨。</p>
<p>君盖用漆，三衽三束。大夫盖用漆，二衽二束。士盖不用漆，二衽二束。</p>
<p>“用漆”，涂合盖墙相接之缝。“衽”，以木为小要形，针合盖墙。今俗谓之锭子。“束”，用韦，当衽际束固之也。</p>
<p>君、大夫鬊爪，实于绿中，士埋之。</p>
<p>“鬊”，乱发。“爪”，手足甲。皆平生栉剔之余者，以小囊盛与俱藏，全而归之之义也。“绿”，棺四角以绿饰处。“埋”者，置之棺外。</p>
<p>右第十四章。此章记棺制，大敛而后棺入斯殡矣。</p>
<p>君殡用，至于上，毕涂屋。大夫殡以帱，至于西序，涂不暨于棺。士殡见衽，涂上帷之。见，贤遍反。</p>
<p>“”，殡车，有轮似辁，载棺其上，备非常可引行也。”，丛木两旁斜倚，相聚如屋。“至于上”者，从其纵而言之，上尽室前墉也。毕涂屋者，木之上加涂，上下皆周也。“帱”，棺衣也。君亦用帱，大夫则上有帱而下无耳。“至于西序”者，从其广而言之，殡当西阶上而西，尽西序，其东亦称是，盖亦与君同。“暨”，及也。“不及于棺”者，但使木，不及柩而止，而不尽南北之深，则与君之至于上者异也。“见衽”者，掘地为肂，瘗棺及盖墙之缝，交木之，西不至序，北不至上，暨棺而止也。“帷之”者，加帷外，君大夫士一也。</p>
<p>熬：君四种八筐，大夫三种六筐，士二种四筐，加鱼、腊焉。种，之陇反。</p>
<p>“熬”，煎谷使香熟，置于殡旁，以诱蚍蜉，使无侵殡也。“四种”，黍、稷、稻、粱。“三种”，去稻。“二种”，去粱。“加”者，加于熬上，用鱼及腊，腥香诱之。</p>
<p>右第十五章。此章记殡礼。</p>
<p>饰棺：君龙帷，三池，振容，黼荒，火三列，黻三列，素锦褚，加伪荒，纽六，齐五采，五贝，黼翣二，黻翣二，画翣二，皆戴圭，鱼跃拂池。君戴六，披六。伪，本帷字之误，洧丕反。</p>
<p>“饰棺”者，发引以之墓之饰也。备华饰为观美，不欲人恶其亲也。“帷”，柳车之旁衣，用白布为之。“龙帷”，画帷为龙也。“池”，以竹为之，如承霤，衣以青布，挂于荒下，天子四注，诸侯则三，阙其后也。“振容”，画青霤缯悬于池下为容饰，车行则振动也。“荒”，柳车上幔也。“黼荒”者，缘边画黼。“火”“黻”三列，画于中也。“褚”，屋也，荒下用白锦为屋，笼棺上，乃加荒，旁加帷也。“纽”，所以连荒帷者，每旁三，故六也。“齐”，荒顶也。合杂采束圆之，以絮充之，加荒上，余采四出如蕤，每采端各缀贝五串，使下垂也。“翣”，以木为筐，广三尺，高二尺，衣以白布。“画翣”者，画云气也。“戴圭”者，翣形两角锐起中缺，而君之翣则中央锐起如圭首也。“鱼”，以铜为之，悬之池下，车行登顿则鱼如跃而上拂池矣。“戴”，犹载也，带也，以帛为之，所以连系棺束之组结于柳车使固者。“披”，亦以帛为之，络戴上而出一头于外，使人执之，或登降转回，则引之使平正也。再言“君”者，戴披用异棺饰，故更端记之。下放此。</p>
<p>大夫画帷，二池，不振容，画荒，火三列，黻三列，素锦褚，纽二，玄纽二，齐三采，三贝，黻翣二，画翣二，皆戴绥，鱼跃拂池。大夫戴前后玄，披亦如之。，儒谁反。下同。</p>
<p>“画帷”，画云气也。“二池”，前后各一。“画荒”，谓画火黻也，无黼。“三贝”者，每采缀贝三串。“戴绥”者，翣之形两角起，中洼如冠绥也。“戴”与“披”不言数，以等差之，当各四。</p>
<p>士布帷，布荒，一池，揄绞，纽二，缁纽二，齐三采，一贝，画翣二，皆戴绥。士戴前后缁，二彼，用。揄，余昭反。绞，何交反。</p>
<p>“帷”“荒”皆用白布，而士独言“布”者，不画也。“一池”，在前。“揄”，雉也。“绞”，青黄缯。画雉于青黄缯上，以为振容，君之振容亦然。加鱼则谓之“振容”，无鱼则谓之“揄绞”也。大夫去振容而留鱼，士去鱼而存振容，以是为差也。“一贝”，每采垂贝一串。“缁”，浅于玄。“披二”，则“戴”亦二矣。</p>
<p>右第十六章。此章记辁车之饰。</p>
<p>君葬用，四二碑，御棺用羽葆。大夫葬用，二二碑，御棺用茅。士葬用国车，二无碑，比出宫，御棺用功布。“大夫葬用”之“”，与“国车”之“国”，皆“辁”字之误，布专反。比，毗至反。</p>
<p>“”“辁”，皆载柩之车，其差未详；皆卑轮用人挽者。“”，系棺也。在殡曰“”，在道曰“引”，至圹又曰“”，一也。“碑”，桓楹也。植木于圹之上下，木端横贯交叉之，木以悬，穿之下棺者也。“四”，每碑二，交于四出桓上。“御棺”，以指麾为进止缓急之节也。“羽葆”，如旌首，而上以五色羽张之。“二二碑”，碑无桓，凿孔穿，盖尊卑之差。棺有大小，有轻重，窆有难易，故尊者碑多也。“茅”，旗也。《春秋传》：“前茅虑无。”士用而无碑，于圹上旁横木枕之而渐纾其以下也。“功布”，裁大功之布，以竿揭之，为节识也。“比”，及也。惟出宫在道则用之，及窆，执者面圹视其下，不用之矣。有碑者，则负于肩，背圹下之，待旌旗以知疾徐，所以异尔。</p>
<p>凡封，用，去碑负引。君封以衡，大夫、士以咸。君，命毋哗，以鼓封。大夫，命无哭。士，哭者相止也。封，与“窆”同，彼验反。咸，与“缄”同，古咸反。</p>
<p>“去”，远也。言用时，人皆远碑，反面外向，以肩负，听鼓声而渐下也。“衡”，以木贯缄耳，而系其上也。“以咸”，谓棺束末为缄耳，以系缄也。命毋“哗”“哭”者，匠人教令之。“相止”，自相止，无教令也。</p>
<p>右第十七章。此章记下棺之制。</p>
<p>君松椁，大夫柏椁，士杂木椁。</p>
<p>“椁”，如井阑，周于棺外，上加抗木。“君松”，用心。“杂木”，凡木可为之。北方地高，无蒸溽，不生蚁，故松及杂木可用，而松为贵，非南土所宜也。</p>
<p>棺椁之间，君容柷，大夫容壶，士容甒。</p>
<p>藏器于棺椁之间，因之以为广狭也。乐器之属，“柷”为大；尊罍之属，“壶”为大；箪豆之属，“甒”为大。</p>
<p>君里椁，虞筐。大夫不里椁。士不虞筐。</p>
<p>“里椁”，犹前章之言“里棺”，以缯黏椁里为饰也。“虞”，虑也，治也。“筐”，椁外也。“虞筐”，谓沐治其外，使平滑美泽也。</p>
<p>右第十八章。此章记椁制。椁在棺外，故序于窆后。此篇自始死至葬，皆以时之先后为序。前数章颇有错简，皆按其序而定正之。</p>
<p>《礼记章句》卷二十二终</p>
<h6 id="阅读日期-2025年08月26日-2025年08月30日-共-5-天">阅读日期：
2025年08月26日-2025年08月30日 共： 5 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
