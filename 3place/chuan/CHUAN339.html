<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书339-2027年08月25日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书339-2027年08月25日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="楚辞通释卷二">楚辞通释卷二</h4>
<p>九歌 十一篇</p>
<p>王逸曰：“《九歌》者，屈原之所作也。昔楚国南郢之邑，沅湘之间，其俗信鬼而好祠。其祠必作歌乐鼓舞，以乐诸神。屈原放逐，窜伏其域，怀忧苦毒，愁思沸郁。出见俗人祭祀之礼，歌舞之乐，其词鄙陋，因为作《九歌》之曲，上陈事神之敬，下见己之冤结，托之以风谏。故其文意不同，章句杂错，而广异义焉。”今按逸所言“托以风谏”者，不谓必无此情。而云“章句杂错”，则尽古今工拙之词，未有方言此而忽及彼，乖错瞀乱，可以成章者。熟绎篇中之旨，但以颂其所祠之神，而婉娩缠绵，尽巫与主人之敬慕，举无叛弃本旨，阑及己冤。但其情贞者其言恻，其志菀者其音悲，则不期白其怀来，而依慕君父、怨悱合离之意致，自溢出而莫圉。故为就文即事，顺理诠定，不取形似舛（chuǎn，差错，违背，不顺遂；不幸）盭之说。亦令读者泳洗以遇于意言之表，得其低回沉郁之心焉。</p>
<p>按逸言沅湘之交，恐亦非是。《九歌》应亦怀王时作。原时不用，退居汉北，故《湘君》有北征道洞庭之句。逮后顷襄信谗，徙原于沅湘，则原忧益迫，且将自沉，亦无闲心及此矣。</p>
<p>东皇太一</p>
<p>吉日兮辰良，穆将愉兮上皇。</p>
<p>十乾曰日，十二支曰辰。外祀用刚日，内祀用柔日。吉、良，卜得吉也。穆，敬也。将，奉而进也。愉，乐也。上皇，谓东皇也。</p>
<p>抚长剑兮玉珥，璆锵鸣兮琳琅。</p>
<p>珥，剑柄垂组也；玉珥，系玉组间。璆锵、琳琅，皆玉声。此巫歌舞之饰。古人有剑舞以送酒，项庄拔剑起舞，盖楚俗也。</p>
<p>瑶席兮玉瑱，盖将把兮琼芳。“瑱”，一作“镇”。</p>
<p>席，神席；瑶席，席华美如瑶也。瑱，读如镇，以压席者。琼芳，芳草色如琼也。敷神席而奉芳草，以礼神而降之。</p>
<p>蕙肴烝兮兰藉，奠桂酒兮椒浆。“烝”，一作“蒸”。</p>
<p>肴烝，体解牲为折俎。藉，所以承隋祭者，尸祭奠于上。蕙、兰、桂、椒者，皆以形其芳洁。</p>
<p>扬枹兮拊鼓，疏缓节兮安歌，陈竽瑟兮浩倡。</p>
<p>枹，音孚，击鼓杖。疏缓节者，鼓以为歌节，其声疏闻而缓也。安歌，声出自然。竽，笙类，三十六簧。浩，音之盛也。倡，与唱通。歌合竽瑟而盛也。</p>
<p>灵偃蹇兮姣服，芳菲菲兮满堂。</p>
<p>灵，东皇太一之神。偃，安居貌。肆筵荐俎，歌舞设而神来降矣。</p>
<p>五音纷兮繁会。</p>
<p>神既来降，又大合乐以绥之。</p>
<p>止</p>
<p>君欣欣兮乐康。</p>
<p>以此乐冀神之歆享。</p>
<p>东皇太一
旧说中宫太极星，其一明者太一，则郑康成《礼》注所谓耀魄宝也。然太一在紫微中宫，而此言东皇，恐其说非是。按《九歌》皆楚俗所祠，不合于祀典，未可以礼证之。太一最贵，故但言陈设之盛以徼神降，而无婉恋颂美之言。且如此篇，王逸宁得以冤结之意附会之邪？则推之他篇，当无异旨，明矣。</p>
<p>云中君</p>
<p>浴兰汤兮沐芳，华采衣兮若英。</p>
<p>英，花也；若英，言衣之华采粲丽如花也。沐浴盛服以承祭也。</p>
<p>写云容入化</p>
<p>灵连蜷兮既留，烂昭昭兮未央。蹇将憺兮寿宫，与日月兮齐光。龙驾兮帝服，聊翱游兮周章。</p>
<p>连蜷，云行回环貌。留，神留止于云中也。烂，光明貌。蹇，楚人语助词。寿宫，清虚之宇，终古不变。云有去来，而神澹荡于空际，终古不灭。特其或聚或散，有时而希微若无，人不可得而见，及其聚而有象，则与日月同其昭回矣。此颂云中君之德也。龙驾、帝服，拟神之形容也。翱游，言其停聚迟回而不下。周章，言其忽然因风驶行而不留。言己虽斋祓承祀，而神寓乎高玄旷杳之中，不即来降，思之切也。</p>
<p>灵皇皇兮既降，猋远举兮云中。览冀州兮有余，横四海兮焉穷。</p>
<p>冀州，见《淮南子》，九州之一，谓中土也。皇皇，盛大而遽也。言鉴己之诚洁，或一来降格，而云之为神，本飘忽不定，则降未久而又将飏去，周览中土，横绝四海，不可得而再邀也。</p>
<p>思夫君兮太息，极劳心兮忡忡。</p>
<p>夫，音扶，语助词；称夫君者，亲之之词，犹言阿翁阿母。忡忡，忧思不宁貌。神不可以久留，则去后之思，劳心益切。前序其未见之切望，后言其响后之永怀，肫笃无已，以冀神之鉴孚。凡此类或自写其忠爱之恻悱，亦有意存焉，而要为神言。旧注竟以夫君为怀王，则舛（chuǎn，差错，违背，不顺遂；不幸）杂而不通矣。</p>
<p>云中君
此云之神也。言中者，云气也。其聚散之灵，则神也。神行于气之中；君者，其主宰。《汉书·郊祀志》有云中君。古盖特祀之，今从祀圜丘。</p>
<p>湘君</p>
<p>忽然离唱</p>
<p>若不行兮夷犹，蹇谁留兮中洲？</p>
<p>夷犹，坦然自适而无行意也。此序迎神未至而慕望之意。</p>
<p>美要眇兮宜修，沛吾乘兮桂舟。令沅湘兮无波，使江水兮安流。</p>
<p>要眇，静好貌。宜修，宜于收敛，坦适无泛滥也。沅湘二水在江水上流。沅湘不涨，则大江不溢而亦安流，乘桂舟者皆沛然顺下而无忧。此叹美湘君而称其功德也。</p>
<p>望夫君兮未来，吹参差兮谁思？“参差”，一作“”。</p>
<p>参差，洞箫，吹之以迎神。沅湘在楚南，故望之而未即来。谁思，谓非思夫君而谁思也。</p>
<p>驾飞龙兮北征，邅吾道兮洞庭。薜荔拍兮蕙绸，荪桡兮兰旌。望涔阳兮极浦，横大江兮扬灵。扬灵兮未极，女婵媛兮为余太息。横流涕兮潺湲，隐思君兮陫侧。</p>
<p>此言神将降而未至，望之极，故愈近而愈见其迟也。北征，言自湘而北来所祀之处。时原退居汉北；祀神者，汉北之人也。邅，迟行不进貌。湘水驶流，至乔口入湖，水渟凝不流，故其来迟。神未必尔，望之者疑其然也。拍，桡下板以击水者。绸，旗杠缠也。荪，与荃同。言薜、蕙、荪、兰者，美之之辞。涔水在汉北入汉，合于江。自洞庭下汉阳，西望涔阳，当横绝江水，入湖北之口而后至，道险且远也。灵，当作舲。扬，鼓枻而行，如飞扬也。极，至也。女，音汝；谓神当念己之切望，而亦以不即至为叹也。陫侧，与悱恻同，欲言不得而心不宁也。灵之来也，乘龙舟，载旌旗，鼓桡东下，而涉洞庭之波，绝大江之口，不能即至。两心相念，望者徒劳矣。</p>
<p>桂棹兮兰枻，斫冰兮积雪。采薜荔兮水中，搴芙蓉兮木末。心不同兮媒劳，恩不甚兮轻绝。石濑兮浅浅，飞龙兮翩翩。交不忠兮怨长，期不信兮告余以不闲。</p>
<p>棹，篙也。枻，桨类。芙蓉，荷花。浅音笺；浅浅，湍水急流不退貌。此望之欲其即至，故疑其不肯降，而辗转以思其故。言彼岂斫棹枻于冰雪之中邪，而迟回若是，令我求见而不得，如采薜荔于水中，搴芙蓉于木末邪？望石濑之浅浅而不返，待飞龙之翩翩而不集，将无神之心不与我同，恩于我而不甚邪？抑我交不忠而致怨，故虽有期不信，而托言不闲以相拒邪？望之迫，疑之甚，自述其情以冀神之鉴。凡此类，皆原情重谊深，因事触发，而其辞不觉其如此，固可想见忠爱笃至之情。而旧注直以为思怀王之听己，则不伦矣。</p>
<p>朝骋骛兮江皋，夕弭节兮北渚。鸟次兮屋上，水周兮堂下。</p>
<p>此言神之来至也。朝在江皋，夕即至乎北渚，喜其来，则见其速也。望之见为迟，而已至则见为速；情之至者，其心然也。鸟不期而次于屋上，水不期而周于堂下，喻无所待而安集之意。</p>
<p>捐余玦兮江中，遗余佩兮澧浦。</p>
<p>余，代湘君自称。述湘君之意，言己捐玦遗佩，速于来降，非期不信而迟留也。澧水，见下章。</p>
<p>采芳洲兮杜若，将以遗兮下女。</p>
<p>女，音汝；下女，下土之人也。遗，去声；采芳相遗，神贶以福也。</p>
<p>暗 中 又 出 一 意</p>
<p>时不可兮再得，聊逍遥兮容与。</p>
<p>己之望神也如此其至，神之贶己也如此其厚，而所用酢者，一日也。故祝神且从容而歆享之。</p>
<p>湘君
王逸谓湘君，水神；湘夫人，舜之二妃。或又以娥皇为湘君，女英为湘夫人。其说始于秦博士对始皇之妄说。《九歌》中并无此意。孟子言“舜卒于鸣条”，则《檀弓》卒葬苍梧之说，亦流传失实。而九疑象田，湘山泪竹，皆不足采。安得尧女舜妻为湘水之神乎？盖湘君者，湘水之神，而夫人其配也。《山海经》言洞庭之山，帝之二女居之。帝，天帝也。洞庭之山，吴太湖中山，非巴陵南湖，郭璞之疑近是。湘水出广西兴安县之海阳山，北至湘阴，合八水为洞庭。楚人南望而祀之。</p>
<p>湘夫人</p>
<p>帝子降兮北渚，</p>
<p>帝子，尊贵之称。山川之神，皆天所子也。《艮》《坎》，《乾》《坤》之六子。此几幸其来之辞。言帝子其将降于北渚乎！</p>
<p>句相连而意相禅化工之笔无痕</p>
<p>目眇眇兮愁予。</p>
<p>眇眇，视而不见貌。望其来而未来，故愁不释。</p>
<p>自然古今绝唱</p>
<p>袅袅兮秋风，洞庭波兮木叶下。</p>
<p>袅袅，木叶辞枝，袅翔欲坠貌。商飙兴，木叶脱，巴蜀雪消，秋水初涨，天空湖旷，神在洞庭之南，道阻且长，所为极望而愁予也。</p>
<p>白兮骋望，与佳期兮夕张。“白”上一有“登”字，非是。</p>
<p>草似莎而大，然青而不白，疑字之讹。与，如《礼记》“生与来日”之与，数也。张，音涨，设也。目极白之浦，而望神之降，因豫数吉日，夙夕供张以迎致。</p>
<p>鸟萃兮中，罾何为兮木上？一本“萃”上有“何”字，亦通。</p>
<p>，一名田字草，秋开白花。鸟网曰罾。鸟方萃于中，而设罾于木上，不可得也。喻夕张已具而忧神之不降也。</p>
<p>沅有芷兮澧有兰，思公子兮未敢言。</p>
<p>澧水出蛮中，入洞庭。或作醴，未是。醴水在长沙南，去沅远矣。或称公子，或称帝子，一也。沅则有芷，澧则有兰，方将以其芳香邀留公子，而不听人之迎致，故思之切而不敢显言。</p>
<p>荒忽兮远望，观流水兮潺湲。</p>
<p>荒，与怳同。虽不敢言而念之切，溯洞庭之远以南望之。</p>
<p>麋何食兮庭中，蛟何为兮水裔？</p>
<p>麋驯养于苑囿则何食乎？食于堂下矣。蛟何在乎？则居水之涯矣。物各就其所安。夕张具，思望切，神当就己而安也。</p>
<p>朝驰余马兮江皋，夕济兮西澨。闻佳人兮召予，将腾驾兮偕逝。</p>
<p>此代神言，感其诚而来降也。湘水北流，汉在其西，故曰西澨。逝，行也。偕也，夫人与湘君偕。</p>
<p>筑室兮水中，葺之兮荷盖。荪壁兮紫坛，掬芳椒兮成堂。桂栋兮兰橑，辛夷楣兮药房。罔薜荔兮为帷，擗蕙櫋兮既张。白玉兮为镇，疏石兰兮为芳。芷葺兮荷屋，缭之兮杜蘅。合百草兮实庭，建芳馨兮庑门。“掬”，一作“播”。</p>
<p>此言修饰祠宫，盛设夕张，极其芳洁以候神，神来斯安也。筑室水中，就洲渚为祠宫，如洞庭龙堆之类是也。紫，旧注以为紫贝，与上下文不相类，或紫戾草也。坛，庭砌也。掬，聚也。栋，脊柱。橑，音老，桷也，今谓之椽。辛夷，一名木兰，春开白花，紫晕，香闻数里，亦谓之玉兰。楣，栋上横梁。《仪礼》：“当楣北面再拜。”药，芷也。或言芷，或言茝，或言药，广异名。罔，与网通，结也。擗，音檗，析也。櫋，檐际木。析蕙悬之檐际，如今结彩然。镇，柱础也。疏石兰，疏刻砌石为兰草。为芳，取芳香之义也。芷葺，荷屋又加葺以芷。皆言其饰檐宇之形，如今瓦外甋瓴为花草纹。缭，四围萦绕之也。实庭，遍莳众佳卉于庭墀也。建，树也。庑门，廊。极言祠宫之芳洁，为神所歆以妥之。</p>
<p>九疑缤兮并迎，灵之来兮如云。</p>
<p>九疑山在湘南。神自彼缤纷而来，我合湘君并迎之。其侍从如云，处荷屋，就兰堂，以慰望释愁，共歆喜也。</p>
<p>捐余袂兮江中，遗余褋兮澧浦。搴汀洲兮杜若，将以遗兮远者。时不可兮骤得，聊逍遥兮容与。</p>
<p>袂，当作玦。褋，当作。《诗》：“童子佩。”远者，谓祭主。神自九疑而来，故谓主人为远者。遗，去声。骤，屡也。</p>
<p>湘夫人。</p>
<p>大司命</p>
<p>广开兮天门，纷吾乘兮玄云。令飘风兮先驱，使冻雨兮洒尘。君回翔兮以下，逾空桑兮从女。</p>
<p>天门，神所自降。言大司命在天来降于祠宫也。冻雨，暴雨也。或称吾，或称君，皆大司命之神也。自歌者言之称君，述神之意称吾。女，音汝，谓承祭之主人。错举互见意，故释者多惑焉。空桑，山名。逾高山而下集，谓从空而至也。</p>
<p>纷总总兮九州，何寿夭兮在予？</p>
<p>总总，人众貌。予，代大司命自称。此诘何故而尽操生人寿夭之柄。下乃释言之。</p>
<p>形 容 大 化 入 微</p>
<p>高飞兮安翔，乘清气兮御阴阳。吾与君兮斋速，导帝之兮九坑。灵衣兮被被，玉佩兮陆离。壹阴兮壹阳，众莫知兮余所为。“斋”，一作“齐”。</p>
<p>超形器之上曰高飞。善屈伸之用曰安翔。清气，冲和之气，理阴阳以立性命者也。吾，代司命自称。君，谓人也。斋，偕也。速，言化之倏忽也。帝之，犹言帝所，帝之所在，天也。九坑，地也。人之生也，受魂于天，受魄于地；其死也，魂升于天，魄降于地；皆司命导之，合万汇而化之速也。被，音披；被被，犹言翩翩。陆离，文采貌。状神之容，在若有若无之间，纷纶旁薄，抟合阴阳，分剂各得，以立生人之寿命于无所为之中，而人莫能知也。此言大司命所以操九州生民寿夭之故，而极赞其功德之盛如此。</p>
<p>赫 赫 萧 萧</p>
<p>折疏麻兮瑶华，将以遗兮离居。老冉冉兮既极，不寖近兮愈疏。</p>
<p>疏麻，未详，旧说以为麻花，白似玉，服食可却老延年。离居，谓主人与神异处，故曰离居。神折瑶华以遗人，所以延其寿命。极，至也。老冉冉其将至矣，非承神贶而亲近之，则神将去己，日以疏远，而生理不足以存，故欣其来而唯恐其去也。</p>
<p>用词转</p>
<p>乘龙兮辚辚，高驼兮冲天。结桂枝兮延伫，羌愈思兮愁人。</p>
<p>驼，与驰通。言神不寝近则愈疏。若既去之后，乘龙上天，则虽怀芳延佇，不可得而再见，唯愁思永结而已。</p>
<p>愁人兮奈何，愿若今兮无亏。固人命兮有当，孰离合兮可为？</p>
<p>当，谓所值有定期也。言所以恋慕于神而愁其去己者，以神司生人之命，愿承其保贶，长若今日，不忧老死也。虽知生死昼夜也，时值之而不可违也，然身与世离，神与形离，永诀之际，怆悽生心，不能自已。则依神佑以求永命，唯恐去己，情自不容于已也。</p>
<p>大司命
旧说谓文昌第四星为司命，出郑康成《周礼》注，乃谶纬家之言也。篇内“乘清气”“御阴阳”，以造化生物之神化言之，岂一星之谓乎？大司命统司人之生死，而少司命则司人子嗣之有无。以其所司者婴稚，故曰少。大则统摄之辞也。古者臣子为君亲祈永命，遍祷于群祀，无司命之适主而弗无子者祀高禖。大司命、少司命，皆楚俗为之名而祀之。</p>
<p>少司命</p>
<p>入 手 即 高 吟 动 人</p>
<p>秋兰兮麋芜，罗生兮堂下。绿叶兮素枝，芳菲菲兮袭予。夫人自有兮美子，荪何目兮愁苦？“荪”，一作“荃”，指神。</p>
<p>麋芜，当归苗。芳草生于堂下，喻人之有佳子孙。晋人言“芝兰玉树，欲其生于庭砌”，语本于此。言人皆有美子，如芳草之生于庭，而翳我独无。荪何使我而愁苦乎？此述祈子者之情。</p>
<p>似 承 上 而 非 承 上 闲 句</p>
<p>秋兰兮青青，绿叶兮紫茎。满堂兮美人，忽独与余兮目成。</p>
<p>此下言神之来下，歆其祀而相眷顾也。芳草盈望，美人满堂，人皆致其芳洁以事神，而己独邀灵睐。目成，以目睇视而情定也。</p>
<p>入不言兮出不辞，乘回风兮载云旗。</p>
<p>神之来去无迹也。云旗，云卷舒如旗。</p>
<p>止 写 得 出 遂 空 千 古</p>
<p>悲莫悲兮生别离，乐莫乐兮新相知。</p>
<p>以别离之悲，知新知之乐，神降而与余目成，喜可知矣。此叙其欣幸得事神之情。</p>
<p>荷衣兮蕙带，倏而来兮忽而逝。夕宿兮帝郊，君谁须兮云之际。与女游兮九河，冲风至兮水扬波。与女沐兮咸池，晞女发兮阳之阿。望美人兮未来，临风怳兮浩歌。“美”，一作“媺”。成池，旧注星名，盖天池也。</p>
<p>此追述其望神不至意。待之久，望之深，则神来而目成，乐莫乐矣。倏来忽逝，疑其未果来也。君谁须，犹言于谁须君也。“与女游兮九河”二句，旧说以为《河伯》章错简重出，是也。与女沐者，巫与主人也。咸池，喻水之盛满洁清者。阳之阿，初日所照之地。待之既久，沐而晞发，而神尚未至，临风浩歌，望之切也。</p>
<p>孔盖兮翠旍，登九天兮抚彗星。竦长剑兮拥幼艾，荪独宜兮为民正。“旍”，一作“旌”。“竦”，一作“怂”。</p>
<p>孔，孔雀；翠，翡翠，以其羽饰盖旍。彗星如帚，抚之以除灾眚。拥，卫也。幼艾，婴儿也。竦剑以护婴儿，使人宜子，所为司人之生命也。荪，称君之词，谓少司命也。述己之于神未来而望之切，已至而乐之甚。以神之灵扫除无子之眚而护幼艾，使兰蘪生于阶庭而释吾愁苦，故婉恋之心为尤切焉。</p>
<p>少司命。</p>
<p>东君</p>
<p>暾将出兮东方，照吾槛兮枎桑。</p>
<p>斜日照空，温和之气，晨曰朝暾，暮曰夕暾。此言朝暾也。暾光初出，照吾东楹，知日之初出于枎桑矣。</p>
<p>抚余马兮安驱，夜皎皎兮既明。驾龙辀兮乘雷，载云旗兮委蛇。“皎”字从日。</p>
<p>日自枎桑初出，安驱而上，改夜而昼，晶宇明皎，委蛇以伸，如驾龙雷、载云旗，不疾而速也。</p>
<p>妙 于 景 中 写 情 祝 融 观 日 当 知 此 景</p>
<p>长太息兮将上，心低佪兮顾怀。羌声色兮娱人，观者憺兮忘归。</p>
<p>日出委蛇之容，乍升乍降，摇曳再三，若有太息低佪顾怀之状。晶光炫采，如冶金闪烁，观者容与而忘归。此景唯泰，衡之颠及海滨观日能得之。并言声者，破云霞，出沧海，若有声也。古者祭日，必于春朝东向而礼之，迎初升之阳气。此写承祭时之景也。</p>
<p>瑟兮交鼓，箫锺兮瑶簴。鸣兮吹竽，思灵保兮贤姱。翾飞兮翠曾，展诗兮会舞，应律兮合节。</p>
<p>向日之出而合乐以迎之，所谓乐以迎来也。，张也。交鼓者，瑟非一，齐鼓之也。箫，排竹而张其尾，横吹之。锺，与钟通。瑶簴，以玉饰钟簴也。，一作篪，长尺四寸，八孔，一孔上出，横吹之。灵保即神保，见《诗》，谓尸也。祭日之尸，未闻何人。思，以音乐想像其贤姱而咏叹之。翾，小飞也。曾，高举也；翠曾，如翠鸟之飞，谓舞容也。展诗，陈诗而歌之。会舞，谓歌与舞交作，皆合于一律也。“节”，与“日”叶，而赋乐舞止此，下文意别。古人有作，韵意不双转，于此晓然矣。</p>
<p>灵之来兮蔽日。青云衣兮白霓裳。</p>
<p>日，无日不丽乎天，其灵无难降格，而或为云霓之所蔽，则不能邀灵光而昭事之，故愿如下文所云。</p>
<p>举长矢兮射天狼。操余弧兮反沦降。</p>
<p>弧矢，《礼》所谓救日之弓，救月之矢也。天狼，妖弗之气，蔽日者。反沦降，散坠也。</p>
<p>止住</p>
<p>援北斗兮酌桂浆，撰余辔兮高驼翔，杳冥冥兮以东行。</p>
<p>桂浆，天浆，谓露也。撰，具也。余，代东君自称。妖氛除，清露降，日乃整辔安驱，破幽冥而自东徂西，容光皆无所蔽矣。盛乐以求诸阳而迎之，尤必为之祛除氛祲，而后日可得而礼也。</p>
<p>东君
日神也。此章之旨，乐以迎神，必驱祓妖氛之蔽，而后可使神听和平，阳光远照。其寓意于去谗以昭君之明德者，事与情会而因寄所感，固不待比拟而自见。若他篇之本无此意，初不可以强相附会也。</p>
<p>河伯</p>
<p>与女游兮九河，冲风起兮水横波。“冲”，一作“溯”。“横”，一作“扬”。一本无“水”字。</p>
<p>女，音汝。九河，河之下流，入海，禹所凿者。与女，发端之辞，犹言相与游也。冲风，横渡之风，因激浪而横也。河非楚之封内，故言曾游九河而与神遇。</p>
<p>乘水车兮荷盖，驾两龙兮骖螭。</p>
<p>螭，龙无角者。水为车，荷为盖，驾龙而骖螭。河伯之神，寓于有象而无形，于波浪横生时想像见之。</p>
<p>登昆仑兮四望，心飞扬兮浩荡。日将暮兮怅忘归，惟极浦兮寤怀。</p>
<p>昆仑，河所自出。河伯登河源之上，而见其流万里，心与俱驰，逝而不反，至于九河之极浦。河已归墟，庶几于此寤寐怀思以求之。</p>
<p>鱼鳞屋兮龙堂，紫贝阙兮朱宫，灵何为兮水中？</p>
<p>紫贝，瑇瑁之属。朱，与珠通。灵居水中，似鱼鳞为屋，龙鳞为堂，珠贝为宫阙。虽寤怀极浦，而终无定居，未易邀迎也。</p>
<p>乘白鼋兮逐文鱼，与女游兮河之渚，流纷兮将来下。子交手兮东行，送美人兮南浦。波滔滔兮来迎，鱼鳞鳞兮媵予。“”字从“仌”。“鳞”，一作“邻”。</p>
<p>文鱼，鱼有文者，如今朱鲫之类。流解冻，水神无定居，而寤怀不已，则将乘鼋逐鱼，乘流东行，与交手偕游，而相送于清波游鱼之间。九河去楚道里悠远，神不我顾，而依媚之情，驰神遥寄，故其辞如此。</p>
<p>河伯
河神也。四渎视诸侯，故称伯。楚昭王有疾，卜曰“河为崇。”昭王谓非其境内山川，弗祀焉。昭王能以礼正祀典，故已之。而楚固尝祀之矣。民间亦相蒙僭祭，遥望而祀之。《序》所谓“信鬼而好祠”也。</p>
<p>山鬼</p>
<p>若有人兮山之阿，被薜荔兮带女萝。</p>
<p>女萝，兔丝也。仿佛似人，故曰若有人。</p>
<p>既含睇兮又宜笑，子慕予兮譱窈窕。“譱”，一作“善”。</p>
<p>此以下皆山鬼之辞，述其情，因以使之歆也。子，谓巫者。予，山鬼自予也。山鬼多技而媚人，自矜其妖姣，为人所慕，故闻召而至也。</p>
<p>乘赤豹兮从文狸，辛夷车兮结桂旗。被石兰兮带杜蘅，折芳馨兮遗所思。</p>
<p>人既慕而召我，则乘山兽，御木叶，出女萝薜荔之中，携兰蘅以来相遗。今俗谓山獠能富人，故贪夫事之。</p>
<p>余处幽篁兮终不见天，路险难兮独后来。表独立兮山之上，云容容兮而在下。杳冥冥兮羌昼晦，东风飘兮神灵雨。留灵修兮憺忘归，岁既晏兮孰华予？采三秀兮于山间，石磊磊兮葛蔓蔓。怨公子兮怅忘归，君思我兮不得闲。</p>
<p>容容，不一色也。雨，于付切，自上降也。灵修，公子，皆山鬼称人之辞，谓主人及巫也。三秀，芝也。闲，如求间以见之间；或音娴，亦通。山鬼言己处篁箐，游山巅，偶乘飘风，降于人间，以君慕我，故依君安处而忘归，然恐淹留久而岁聿暮，主人之诚意已衰，不复能以荣华相待，则且归而采芝于危石丛葛之间，怨主人不久留己，使我怅然，惟恐忘归而急返。既已归山，则后虽思我，而我且不得闲，无由再见也。</p>
<p>山中人兮芳杜若，饮石泉兮荫松柏，君思我兮然疑作。</p>
<p>芳，采芳也。然疑，且然且疑，不知其所在也。我以不得间而不复来者，君将何从而求我哉？</p>
<p>雷填填兮雨冥冥，猿啾啾兮狖夜鸣。风飒飒兮木萧萧，思公子兮徒离忧。</p>
<p>狖，似猿，仰鼻长尾。萧萧，木叶落也。空山雷雨，猿鸣木落，思今日之欢而不得，徒离忧而已。曲写山鬼之情，即以使及今歆感，而弗怀疑思去，不当忧我之倦，而不能以荣华终始相待也。此章缠绵依恋，自然为情至之语，见忠厚笃悱之音焉。然非必以山鬼自拟，巫觋比君，为每况愈下之言也。</p>
<p>山鬼
旧说以为夔，鸣阳之类是也。孔子曰：“木之怪：夔、罔两。”盖依木以蔽形，或谓之木客，或谓之獠，读如霄。今楚人有所谓魈者，抑谓之五显神。巫者缘饰多端，盖其相沿久矣。此盖深山所产之物类，亦胎化而生，非鬼也，以其疑有疑无，谓之鬼耳。方书言其畏蟾蜍。楚俗好鬼，与日星山川同列祀典。而篇中道其乔媚依人之情，盖贱之也。</p>
<p>国殇</p>
<p>操吴戈兮被犀甲，车错毂兮短兵接。</p>
<p>吴戈，赤堇之铜所铸，戈刃铦利。犀，山牛，三角。错毂，两敌相迎，戎车相间，左右击刺，毂相错也。短兵，车右之矛，对弓矢为短兵。</p>
<p>旌蔽日兮敌若云，矢交坠兮士争先。凌余阵兮躐余行，左骖殪兮右刃伤。霾两轮兮絷四马。</p>
<p>躐，横突而过也。右，右骖。两骖死伤，车不得行，两轮如埋，两服如絷矣。霾，与埋通，当作薶。</p>
<p>援玉枹兮击鸣鼓。天时坠兮威灵怒，严杀尽兮弃原野。</p>
<p>玉枹，未详。或大将以玉嵌枹，欲其重与？车絷不行，犹援枹而鼓，死战也。天时坠，大命倾也。威灵怒，死而怒气不散也。严杀，威严杀气也。尽，死而气熸也。勇余于方死之顷，而气尽于既死之后也。</p>
<p>出不入兮往不反，平原忽兮路超远。</p>
<p>魂不能归也。</p>
<p>带长剑兮挟秦弓，首身离兮心不惩。</p>
<p>当带剑挟弓之日，豫知身首分离，而不为之惩止，其誓死之志久矣。</p>
<p>诚既勇兮又以武，终刚强兮不可凌。身既死兮神以灵，子魂魄兮为鬼雄。“子魂魄”，一作“魂魄毅”。</p>
<p>不可凌，志不为死所凌夺也。雄，谓雄长群神。</p>
<p>国殇 为国战死之魂也。无主之鬼曰殇。</p>
<p>礼魂</p>
<p>成礼兮会鼓，传芭兮代舞。</p>
<p>会鼓，合乐也。传芭，未详，或今催花送酒之类。代舞，更番舞也。</p>
<p>姱女倡兮容与，春兰兮秋菊。“菊”，一作“鞠”。</p>
<p>女，如字。倡，歌也。春兰秋菊，四时更采芳以荐也。兰或言春，或言秋者，兰春生秋华。菊，大菊，蘧麦也。</p>
<p>长无绝兮终古。</p>
<p>祀典不废，长得事神。盖《诗》“勿替引之”之意。</p>
<p>礼魂
凡前十章，皆各以其所祀之神而歌之。此章乃前十祀之所通用，而言终古无绝，则送神之曲也。旧说谓以礼善终者，非是。以礼而终者，各有子孙以承祀，别为孝享之辞，不应他姓祭非其鬼。而篇中更不言及所祭者，其为通用明矣。魂亦神也。神统魂魄，而专言魂者，天地山川之神，既未成乎魄；山鬼、国殇虽魂魄具，而魄滞于化，魂返于虚，尤可得而礼，故求诸阳而阴自应之。</p>
<p>《楚辞通释》卷二终</p>
<h6 id="阅读日期-2027年08月25日-2027年08月26日-共-2-天">阅读日期：
2027年08月25日-2027年08月26日 共： 2 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
