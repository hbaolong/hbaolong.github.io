<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书009-./CHUAN009.html</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书009-./CHUAN009.html</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="周易内传卷三上下经起咸讫解">周易内传卷三上·下经起咸讫解</h4>
<p>咸 艮下兑上</p>
<p>咸。亨利贞。取女吉。取，七句反，下同。</p>
<p>《咸》《恒》二卦，皆自《否》《泰》之变而言，是阴阳之动几也。夫欲效阴阳之动以消《否》而保《泰》，则必相入以为主而效其匡济，则《未济》之以拨乱，《既济》之以反正是也。又其不然，则阳居外以章其用，阴敛而内以守其虚，庶几天包地外以运行之几，则《损》《益》是也；而《咸》《恒》异是。《咸》以《坤》三之六，往乎上而成悦，以《乾》上之九，来乎三而苟安以止；三、上者，浮动之几，阴阳相感，而遂相易以往来，所谓物至知知而与物俱化者尔。四之与初，退而自立之位也。《恒》潜移于下，以相入而相动，进则可以为，而退抑可以守，以是为久而固存之道，而不知所迁之失其位，则相持而终不足以为功矣。此二卦者，阳皆内，而阴皆外著，阴得见其功，而阳反藏于内，求以消《否》而保《泰》，难矣哉！时中之道，进以礼，退以义。浮动而进，进不以礼也；潜移而退，退不以义也。故二卦皆无吉爻，而《咸》之三、上，《恒》之初，为尤凶吝焉。</p>
<p>即二卦而较之，《咸》为愈者，九之居三，六之居上，感而犹不自失者也；《恒》初与四，则尤偷安而失其正矣。是以《咸》固亨，而于物不伤其利，于己不丧其贞，《恒》则亨乃无咎，利贞而后利有攸往也。《咸》之“亨”者，已成乎《否》，则不得不动以感，感虽浅而志亦自此而通。若夫感之得失，视乎其后，而已非否塞之故矣。“利贞”者，阳下而止阴之逼，阴上而悦阳以不流，固合于义，而二、五之中得其位，固保其贞也，故视《恒》为愈。“取女吉”者，两少相得，初不必有深情至理以相与，然刚下而不离其类，则男道不渎，柔上而之于外，则女子远父母兄弟之道，故吉也。虽然，于取女之外，无取焉矣。君子择君而事，输忱以致身，谋道以交，尽忠而竭信，非夫妇之礼，仅因媒妁而通者也。</p>
<h6 id="彖曰咸感也">《彖》曰：咸，感也。</h6>
<p>“咸”，皆也。物之相与皆者，必其相感者也。“咸”而有心则为感。“咸”，无心之感也。动于外而即感，非出于有心熟审而不容已之情，故曰“咸”。</p>
<p>柔上而刚下，二气感应以相与，止而说，男下女，是以“亨利贞取女吉也”。说，弋雪反。下女之下，胡嫁反。</p>
<p>“感应以相与”，谓随感随应，不必深相感而已应之。然而阳得位以止阴之滥，阴得位以饰阳而说之。有此德，故其占能亨利贞，而为取女之吉。</p>
<p>天地感而万物化生，圣人感人心而天下和平。观其所感，而天地万物之情可见矣。</p>
<p>凡推言卦德而极赞之者，皆卦之情才本有所不足，而圣人穷理通变，以达天则，见阴阳之变化为两间必有之理数，初无不善之几，而但在观察之审，因而善用之尔。</p>
<p>夫受物之感而应之，与感物而欲通者，必繇其中，必顺其则，必动以渐。而《咸》之无心，一动而即应，此浅人情伪相感之情，君子之所弗取也。然而天地有偶然之施生，圣人有泛应之功化，道大而无忧，则几甫动而无择于时位，故阴阳一相接而万物怒生，无所待也。圣人触物而应，仁义沛然，若决江河，深求之者固感之以深，浅求之者即感以浅，从其所欲，终不逾矩，天下乃以不疑圣人之难从，而和平旋效，则在天地圣人无心以感而自正。《咸》之为道，固神化之极致也。</p>
<p>乃善观之者，于此而见道之至足，有触而必通，天地之情，不倦于屈伸。故顽灵淑慝，生成肃杀，甫有所遇，即以其流行之几应之，而灾祥寒暑各得其理。万物之情，著见而易动，甫与御之而即止，甫与绥之而即说，一如男女相感于一旦，初不必有固结之情，而可合以终身。圣人见此情也，则知感以贞而贞即应，感以淫而淫即应，性不知捡其心，天下易动而难静，则外之所感，即为中之所说而安，而天地万物屈伸之几，情伪之变，在乍动之几，勿忽为无关于神理，则天地变而时中之道即因以成能，万物兴而得失之应即决于一念，此乃以善用夫《咸》而不忧其德之不固者也。</p>
<h6
id="象曰山上有泽咸君子以虚受人">《象》曰：山上有泽，咸，君子以虚受人。</h6>
<p>山至高也，而上有泽，不恃高也。君子德厚于己，而受人以虚，则天下无感而不通矣。然为山上之泽，非卑屈也，非中枵也。君子之虚异于老氏之虚，久矣。</p>
<h6 id="初六咸其拇">初六，咸其拇。</h6>
<p>阴阳交感，三与上尔，而六位皆言感者，天地万物之情，感于外则必动于内，故不感则已，一感则无有能静者。故君子慎其所感于利害情伪之交，恐一触而不能自持也。爻之取象于人身者，阴阳感而物生。阳成乎《艮》，而《乾》道成男，阴成乎《兑》，而《坤》道成女。形之已成，形开神发而情生焉。感之所生，一因乎成形以后，物之生也类然。独取象于人身者《易》之有占，为人告而使人反求诸身，以验所感也。内卦之感者，股也；外卦之感者，口也。股，屈伸之机；口，情伪之所出也。拇与腓皆随股而动者也。初去三虽远，而俱为阳爻，股动而拇必感之象，居下而柔不能自主。占此者，受制于人，而得失亦浅。</p>
<h6 id="象曰咸其拇志在外也">《象》曰“咸其拇”，志在外也。</h6>
<p>外谓三，就内卦言之，分内外也。“志在外”，己不能有志也。</p>
<h6 id="六二咸其腓句凶居句吉">六二，咸其腓句，凶居句，吉。</h6>
<p>“凶居”，谓所处之不吉也。“腓”，不能自动而听股之动者。二比于三，随三所感而受之，屈伸者必然之理势，则吉凶皆其固有。六二柔中当位，而无心以待感，则所处即凶，而亦理数之恒有。贫贱患难，素位也；寿夭，正命也，皆莫不吉。凶居而吉，则吉居可知矣。</p>
<h6 id="象曰虽凶居吉顺不害也">《象》曰：虽凶居吉，顺不害也。</h6>
<p>顺受其正，如腓之顺股，则亦何害之有？</p>
<h6 id="九三咸其股执其随往吝">九三，咸其股，执其随，往吝。</h6>
<p>“股”，下体屈伸之所繇，以感腓，拇而使动者也。阳自上而来三，以变《否》而使通，乃位刚志进，上与两阳为类，有随阳而往之象。盖偶然以感，而相感之情不固，虽为《艮》之主，而无止道。使终下感二阴，则亨矣；乃情终欲随阳以往，无固合之志，吝道也。</p>
<h6
id="象曰咸其股亦不处也志在随人所执下也">《象》曰“咸其股”，亦不处也。志在随人，所执下也。</h6>
<p>“不处”，言无深结二阴，与之终止之意。“所执下”者，感下则为二阴之主，随上二阳则为三阳之卑役尔。吝于厚施，依人而动，小人之道也。</p>
<h6
id="九四贞吉悔亡憧憧往来朋从尔思">九四，贞吉，悔亡。憧憧往来，朋从尔思。</h6>
<p>自股而上，心也。不言心者，府藏之宫，神志魂魄之舍，下自丹田，上至咽，大体之官，皆灵明之府；其言心者，言其会通之牖耳。四超出于屈伸之上，而灵明受感，去上远而不易动，所以“贞吉”，虽若有悔，而非其固有也。心者，万感之主，贞淫判于一念之应，故又戒以“憧憧往来，朋从尔思”，言天下之动，吉凶得失相感者无穷，而心以灵而善动，易为往来所摇，则能贞吉而无悔者，未易也。其义《系传》备矣。</p>
<h6
id="象曰贞吉悔亡未感害也憧憧往来未光大也">《象》曰“贞吉悔亡”，未感害也。“憧憧往来”，未光大也。</h6>
<p>感于害固害，感于利亦害也。“未感”者，心之本体，可以感而不妄感者也。往来无定，而憧憧然以不定之情，则没于感而志不光大矣。两设言之，以示得失系于一念，所谓“人心惟危”也。</p>
<h6 id="九五咸其脢无悔">九五，咸其脢，无悔。</h6>
<p>居外而易以感者，上六也。五与相比，不能不为之感。然刚中得位，如背肉之安而不妄动，则亦可以免于悔矣。</p>
<h6 id="象曰咸其脢志末也">《象》曰“咸其脢”，志末也。</h6>
<p>“末”，谓上六。谓之末者，为感尤浅，脢可不为之动也。</p>
<h6 id="上六咸其辅颊舌">上六，咸其辅颊舌。</h6>
<p>一口耳，而殊言之，谓之“辅颊舌”者，动则俱动，形其躁也。天下之物有理，而应之也以心。上最居外，易以受感，阴舍三而上，不繇中而驰骛于外，此道听途说所以弃德也。不言凶咎者，得失无常，吉凶无据，《易》不为之谋。占者遇此，勿听焉可耳。</p>
<h6 id="象曰咸其辅颊舌滕口说也">《象》曰“咸其辅颊舌”，滕口说也。</h6>
<p>“滕”，水流滕涌貌。一感而即言，贱可知矣。《兑》为口舌，又为悦。佞人之言，令人可悦，非智者必为之感动。《书》戒“无稽之言”，以此。</p>
<p>恒 巽下震上</p>
<p>恒。亨无咎，利贞，利有攸往。</p>
<p>《咸》者，易动之情，感焉而即动也。《恒》者，难动之志，相持而不相就也。《否》《泰》《咸》《恒》《损》《益》《既济》《未济》，相综之间，相反甚焉。《咸》之欲消《否》也迫，浮动于上，不待筹度于中而即感。《恒》之欲保《泰》也坚，一阴已起于下，一阳已动于四，而二、五犹坚处于中以抑之。初之阴，四之阳，各以阴降阳升之常理，植根深固而处于内，虽相应而无相应之情；其应也，皆以位之所固然而相应，非有情焉以相接，雷欲出而风欲入，虽会于一时，不相谋也。且阴入于阳之内而干其化，阳微动于中而袭阴之藏，自恃也固，则于物有所不恤。斯道也，非天地之不与圣人同忧，普万物而无心，圣人之恭己无为，听物之自成而不求近功者，未足以与于斯焉。不动心之道，惟能知天下之言以通天下之志，则虽恒而亨也而可无咎，不然，则自恃坚者必忤于物，而忧疑生矣；惟持大正而不恤不足虑始之人情，义之与比而阴益乎物，罔违道以干誉而与物以大正，则虽恒而利有攸往，不然，则刚愎自用以远于人情，而行焉皆窒矣。故必“亨”而后“无咎”，必“利贞”而后“利有攸往”。《咸》以易感而难乎贞，《恒》以难迁而难乎利，非谓消《否》之道不在感，保《泰》之道不须久也。视所以用之者何如耳。德合于天地，道至于圣人，则感而遂通，悠久无疆，皆至德矣。然而非希天之圣，终未易言也。《易》不言二卦之失，而但言其所以得，盖物无可绝之情，而人不可以无恒，不容遽斥其所不足，以启拒物丧耦、徇物失己之弊，故但示以释回增美之道，与不可轻用之意。圣人之修辞所以尽诚，而为化工之笔也夫！</p>
<h6 id="彖曰恒久也">《彖》曰：恒，久也。</h6>
<p>执所安居以为可久之道。</p>
<p>刚上而柔下，雷风相与，巽而动，刚柔皆应，恒。上，时掌反。下，胡嫁反。</p>
<p>阳自初往四曰“上”，阴自四来初曰“下”。雷动风兴，气以时至，各行其化，而自然相与。阴入阳以求合，阳出乎上以动阴，此天地所固有之常理而非其变。若此者，固将以为可恒久之道也。</p>
<p>“恒亨无咎利贞”，久于其道也。</p>
<p>要岂无道而可以恒哉？阴阳之相袭，以时而应，势之恒也。安而不迁，顺以动而用其正，道也。无道而持久不移，咎之所积，据为利而害随之矣。</p>
<p>天地之道，恒久而不已也。“利有攸往”，终则有始也。</p>
<p>天地之道所以恒久者，以其不已也。寒暑生杀，随时合义，而各以其正，则“利有攸往”。非以是始，即以是终，终而不可更始。据位于退藏之地，恃为不易之主，而能利攸往邪？</p>
<p>日月得天而能久照，四时变化而能久成，圣人久于其道而天下化成。观其所恒，而天地万物之情可见矣。</p>
<p>“得天”，合天运行之常度也。“变化而能久成”，因时而变，而不爽也。圣人之道，所存诸中者大正，则天下之风俗万变而卒成其化，未尝不以潜运于内者为可久之理，而要未有不循物之义以为大正者也。若以密藏执滞为恒，贞淫未审，而皆据之，是天地以疾风迅雷为常，非天地之情矣；万物以发而不敛，枯而不荣为恒，非万物之情矣。以其执而易毁者，知其贞而常存，君子之不谅而贞，知此而已矣。</p>
<h6
id="象曰雷风恒君子以立不易方">《象》曰：雷风，恒，君子以立不易方。</h6>
<p>雷动而不可遏，风行而不可反，惟其立于内者定也。君子之行于世也，因时顺应而不执，惟其所以自立者，持其志而不迁，故行一不义，杀一不辜得天下而不为，物岂能移之哉！</p>
<h6 id="初六浚恒贞凶无攸利">初六，浚恒，贞凶，无攸利。</h6>
<p>“浚”，深入也。以《泰》之变言之，初以阴自外来，入于二阳之下，而欲持根深固以为恒，故曰“浚恒”。初与四，《恒》之主，而初尤其求恒之始志，僻尤甚焉。虽上承乎刚，有贞顺之象，而凶德以之而成，行焉未有能利者也。</p>
<h6 id="象曰浚恒之凶始求深也">《象》曰：浚恒之凶，始求深也。</h6>
<p>恒者，非一旦而可恒也。深者，非一旦而可深也。求之有序，则深造有渐，治道学术，未有不然者。阴阳之交方《泰》，而于立卦之始，怙其《巽》入之巧，即求入阳之下，以据为安，人情不宜，天理不顺，自谓得深，以讥人之浅，而执以为恒。陋儒涉猎《诗》《书》，即欲试之行事，以立不易之法，而乱天下，异端以顿悟为宗，持为密印而牿人心，皆此爻之象。</p>
<h6 id="九二悔亡">九二，悔亡。</h6>
<p>初以浚为恒，二与之比，听其入而与之相保，悔道也。然居得其中，虽不当位，能守其素，不求恒而未变，是以“悔亡”。《泰》《否》《咸》《恒》《损》《益》《既济》《未济》，自然相应之卦，应所不论，故爻以相比取义。</p>
<h6 id="象曰九二悔亡能久中也">《象》曰“九二悔亡”，能久中也。</h6>
<p>“能久”者中也，异于求深于始者也。</p>
<h6 id="九三不恒其德或承之羞贞吝">九三，不恒其德，或承之羞，贞吝。</h6>
<p>卦惟三与上为当位，而其占“凶”“吝”者，《恒》者变而能常者也。三与上恃其位之正，见一时之可安而不久以其道，则不能恒必矣。初方入以求恒，三刚而求进，不忧其相迫，适以召初之耻辱耳。“或”者，倘至之辞。初与三非相应之爻，不期而受其辱，故曰“或”。自下来曰“承”。得位故“贞”，承羞故“吝”。</p>
<h6 id="象曰不恒其德无所容也">《象》曰“不恒其德”，无所容也。</h6>
<p>在变，而变即其常。天时人事，皆已异志，不随时以尽大常，而恃位为安，物不能容之矣。</p>
<h6 id="九四田无禽">九四，田无禽。</h6>
<p>刚自下来而处于四，非所安而安焉，欲以动而有功，所谓守株待兔者也。</p>
<h6 id="象曰久非其位安得禽也">《象》曰：久非其位，安得禽也？</h6>
<p>阳往交阴，进不得天位，退失其本基，以隐伏相机为可久之术，隗嚣、公孙瓒之所以亡也。</p>
<h6 id="六五恒其德贞妇人吉夫子凶">六五，恒其德贞，妇人吉，夫子凶。</h6>
<p>六五与四相比，听九四之动，不与俱动，任阳之动而静以相保，妇人之恒，妇人之贞也。四亦以其柔而易亲，相与为保，遂见为可恒而退听焉，失丈夫之义矣。吉在五，凶在四也。</p>
<h6
id="象曰妇人贞吉从一而终也夫子制义从妇凶也">《象》曰：妇人贞吉，从一而终也。夫子制义，从妇凶也。</h6>
<p>“一”谓九四，五得中而从乎四，无易志，故吉。“从妇”者，匿于其下以求安。四虽为《震》主，而失位浮寄，其刚不正，近比乎阴，故有“从妇”之象。凡从妇者，始未尝不暴，而终屈也。</p>
<h6 id="上六振恒凶">上六，振恒，凶。</h6>
<p>“振”如“玉振之”之振，收也。上柔得位，阴阳方相入相动，己恃其居高得位，欲苟且柔和，以收拾为可久，凶之来，无以御之矣。</p>
<h6 id="象曰振恒在上大无功也">《象》曰：振恒在上，大无功也。</h6>
<p>上之于初、四，远矣。以柔道收已变之局，不足以立功，则害且及之矣。天道久而不已，惟终而有始也。据其恒以为恒，凶必乘之。《恒》卦六爻皆不吉，久不以道也。二、五差能自安，而非变化以久成；三、上则无而为有，虚而为盈者也。天地风雷之变而不失其常，岂人事之易及哉！德非圣人，怙中藏之密用以终身，凶其免乎！</p>
<p>遁 艮下乾上</p>
<p>遁。亨，小利贞。</p>
<p>尊者出而在外曰“遁”。《书》曰“遁于荒野”，犹《春秋》君奔称“孙”也。立卦之体，下二爻为地位。地位者，阳之所以藏于深，而植根以起用者也。阴长而居二，阳退于虚矣。虽下卦之三阳犹在焉，而三为进爻，且进而与三阳连类以往，故曰“遁”。“遁亨”者，君子进则立功，退则明道，明哲保身，乐在疏水，于己无不亨；而息玄黄之战，以勿激乱，且立风教于天下，而百世兴焉，于天下亦亨矣。“小”，阴也。阴未失其居下之义，故“利”。阳遁而与相应，故“贞”。《遁》，阴长矣，而初、二无凶咎者，二得下之中也。位莫美于中。《临》，阳已得乎下之中，故阴爻皆蒙之而吉。《遁》，未逾乎下之中，故阴爻无伤阳之慝。《观》，犹得乎上之中，故爻多美辞。《大壮》未得乎上之中，故辞多危。以三画之重为三才之位言之，则二出乎地上，为人用之大美；五居天位而近于人，为人承天而天佑人。以内外贞悔言之，初、四者退爻也。三、上者进爻也。进则过，退则不及，刚柔皆有过不及之失。二、五酌其宜以立为定位，而居之安，故位莫美于中也。阴利贞而无逼阳之过，阳之遁所以益亨。阳亨，则阴过亦泯，而不丧其利贞矣。</p>
<h6 id="彖曰遁亨遁而亨也">《彖》曰“遁亨”，遁而亨也。</h6>
<p>四阳合志，上无阴以为之掩沮，志得而道亦伸矣。</p>
<p>刚当位而应，与时行也。</p>
<p>“当位”谓九五，刚当位，则道无所屈。“应”，二应五也，阴无拒之之情，而有挽留之志，礼意未衰，从容以去，《遁》之美莫尚焉，故曰“好”，曰“嘉”。</p>
<p>“小利贞”，浸而长也。长，上声。</p>
<p>“浸”，渐也。阴虽长而以渐，得中而止，未失乎正，而于义亦合。</p>
<p>遁之时义大矣哉！</p>
<p>遁非其时，则巢、许之逃、尧、舜，严光、周党之亢光武也；非其义，则君臣道废，而徒以全躯保妻子为幸，孟子所谓小丈夫也。非精义乘时者，无繇以亨。</p>
<h6
id="象曰天下有山遁君子以远小人不恶而严远恶皆去声">《象》曰：天下有山，遁，君子以远小人，不恶而严。远、恶，皆去声。</h6>
<p>山自以为高，而欲逼近于天；天覆帱之，而终不可逾，惟绝远之而不与相狎也。“不恶”者，不屑与之争。“严”者，虽求合而必不受，惟超然遁于其外，小人自伏处于下，君子之遁以自洁也，非若汉末党锢诸贤，处草野而与小人相触者也。</p>
<h6 id="初六遁尾厉勿用有攸往">初六，遁尾，厉，勿用有攸往。</h6>
<p>“遁尾”，为遁之尾也。尾者，系于后而可曳者也。初与四应，阳欲遁，而初以渺小之才，欲以柔道牵曳之，必蒙其严厉斥绝矣。“勿用有攸往”者，戒其听阳之遁，而勿强往曳止之。</p>
<h6 id="象曰遁尾之厉不往何灾也">《象》曰：遁尾之厉，不往何灾也？</h6>
<p>柔而在下，本无逼阳之嫌，而位卑力弱，不能作留行之客，但安处而勿与其事，自不见绝于君子。</p>
<h6
id="六二执之用黄牛之革莫之胜说胜平声说吐活反">六二，执之用黄牛之革，莫之胜说。胜，平声。说，吐活反。</h6>
<p>“黄”，中色，“牛”，顺物，阴道之正也。“革”，坚韧之物。“胜”，能也。六二柔得中而当位，其情顺矣。比近乎阳，而与五应，见阳之遁，坚欲留之，故阳欲去而情不能忘。乃阳决遁而不可挽，不能吉，而其志可嘉，则远于凶咎矣。</p>
<h6 id="象曰执用黄牛固志也">《象》曰：执用黄牛，固志也。</h6>
<p>非其志之固，则虚拘君子，所谓“执我仇仇，亦不我力”者矣。六二顺应于五，故其志可深信。</p>
<h6 id="九三系遁有疾厉畜臣妾吉">九三，系遁，有疾厉。畜臣妾，吉。</h6>
<p>三与二阴合为《艮》体，《艮》有止道，二执之固，而三为其所系，进退不能自决，心战而疾危矣。斯道也，惟以之畜臣妾则可耳。臣妾情顺乎己，与之近而抚之而不失其刚，则既无不孙之忧，而能容以使无怨。“畜”者，止而养之，《艮》道也。</p>
<h6
id="象曰系遁之厉有疾惫也畜臣妾吉不可大事也">《象》曰：系遁之厉，有疾惫也。“畜臣妾吉”，不可大事也。</h6>
<p>“惫”，谓志衰而气亦馁。进退者君子之大节，故曰“大事”。</p>
<h6
id="九四好遁君子吉小人否好去声否如字">九四，好遁，君子吉，小人否。好，去声。否，如字。</h6>
<p>九四有初六之正应，故得全其交好以去，而不出恶声。君子引身而退之，吉道也。小人恃不见恶于君子，而冒昧依附以有为，凶矣。初六之所以灾也。</p>
<h6 id="象曰君子好遁小人否也">《象》曰：君子好遁，小人否也。</h6>
<p>君子虽好而遁矣，岂小人之可徼以求福！</p>
<h6 id="九五嘉遁贞吉">九五，嘉遁，贞吉。</h6>
<p>二固志以执五，五得雍容成礼而退，遁之嘉者也。然其吉也，以其贞也，非以其嘉也。五岂邀二之执以为荣者哉！</p>
<h6 id="象曰嘉遁贞吉以正志也">《象》曰“嘉遁贞吉”，以正志也。</h6>
<p>嘉则嫌于不正，而刚中得正，道固不屈，所以吉。</p>
<h6 id="上九肥遁无不利">上九，肥遁，无不利。</h6>
<p>上九去阴远，而无应于下，则其遁也，超然自遂，心广而体胖矣。夫往者所以来也，屈者所以伸也。或屈于暗而伸于明，太公辟纣而终以开周，或屈于一时而伸于万世，孟子去齐而为百世师，无不利也。</p>
<p>象曰“肥遁无不利”，无所疑也。</p>
<p>四、五皆有应，则进退未免疑，而上独否。</p>
<p>大壮 乾下震上</p>
<p>大壮。利贞。</p>
<p>“大”，谓阳也。“壮”者，极其盛之辞。阳道充实而向于动，志盈气盛而未得天位，则为强壮有余而未乘乎时之象，故仅言其壮，若有勉之惜之之辞焉。《乾》之四德，《大壮》所可有，不言元亨者，以未得天位，尚不足以统天，而达其云行雨施之大用也。“利贞者性情也”，性情则已足矣。美利足于己，可以美利天下，而纯阳无杂，则正而固也。阴尚据其上，疑于相应，而贞则必利，其利以贞也。</p>
<h6 id="彖曰大壮大者壮也">《彖》曰：大壮，大者壮也。</h6>
<p>嫌于言壮之太甚，故释。</p>
<p>刚以动，故壮。</p>
<p>阳德刚健而动，为天地之大用。乾德已成，因时震起，以感二阴而动之；阴虽据尊位，莫能御也。直为壮，曲为老。积刚以摈阴，理直而壮，非但阳盛之谓也。</p>
<p>“大壮利贞”，大者正也。</p>
<p>纯刚则尽自强之道，无阴私之累，而震阴以使知退。刚以养成，动以时兴，皆正也。正则无不合义而利矣。</p>
<p>正大而天地之情可见矣。</p>
<p>“正大”，正其大也。此言人能正其大者，则可以见天地之情，而不为阴阳之变所惑也。天地之化，阴有时而乘权，阳有时而退听。而生者，天地之仁也；杀者，物之量穷而自槁也。大体者，天地之灵也；小体者，物欲之交也。君子者，受命而以佑小人者也；小人者，违命以干君子者也。人惟不先立乎其大者，以奋兴而有为，则玩生杀之机，以食色为性，以一治一乱为数之自然，则阴干阳，欲戕理，浊溷清，而天地之情晦蒙而不著。惟君子积刚以固其德，而不懈于动，正其生理以止杀，正其大体以治小体，正君子之位以远小人，则二气缊不已，以阳动阴，生万物而正其性者，深体其至大至刚不容已之仁，而灼见之矣。故《大壮》之壮，惟其利贞，而二阴据上，不足为之累也。</p>
<h6
id="象曰雷在天上大壮君子以非礼弗履">《象》曰：雷在天上，大壮，君子以非礼弗履。</h6>
<p>地以上皆天也，故有雷在天上之象。雷本阳气之动，亲乎天，非但震物。君子之壮，壮于己，非壮于人也。积自强之道以动而不馁者，惟体而已。孟子谓之集义。礼者，义之显于事物者也。道义充而节文具，浩然之气自塞乎两间，如雷上于天，阴不能遏。若助长以凌人，其壮必槁，非《大壮》也。</p>
<h6 id="初九壮于趾征凶有孚">初九，壮于趾，征凶，有孚。</h6>
<p>《大壮》，大自壮也。刚德已固，而以动则壮。初以四与己同道，遂感之而与俱动，壮以趾而已。妄动必折，故凶，惟其恃四之孚也。</p>
<h6 id="象曰壮于趾其孚穷也">《象》曰“壮于趾”，其孚穷也。</h6>
<p>二、三皆与阴应，初独与阳孚，宜其吉，而反凶者，德薄位卑，九四奋兴以往莅于阴，而不恃初以为援，则所孚者志不相通也。</p>
<h6 id="九二贞吉">九二，贞吉。</h6>
<p>阳刚得中，为《乾》之主。大之正，正以此也。故直言其吉而辞简。辞有险易，此易辞也。阳不当位，而不言悔亡无咎者，《乾》道浑成，凡位皆其位。故凡卦有《乾》体者，九二皆无悔咎之戒。</p>
<h6 id="象曰九二贞吉以中也">《象》曰“九二贞吉”，以中也。</h6>
<p>中则正也。所谓中者，对外而言。九二以庸德为健行，内修之尽，非施健于外，以凌物为壮也。</p>
<h6
id="九三小人用壮君子用罔贞厉羝羊触藩羸其角">九三，小人用壮，君子用罔，贞厉。羝羊触藩，羸其角。</h6>
<p>“罔”与网通。“羝羊”，壮羊也。九三与上六相应。小人见君子之壮而欲用之，而九三因欲网罗之以为己应，虽不自失，亦危矣。羝羊本刚，以求牝故，急于前进，而九四以震动之才当其前，限之而困其角，乃反而不前，幸得保其贞耳。</p>
<h6 id="象曰小人用壮君子罔也">《象》曰“小人用壮”，君子罔也。</h6>
<p>因其有见用之情，遂欲网之，亦过矣。杨龟山之于蔡京，唐应德之于严嵩是已。</p>
<h6
id="九四贞吉悔亡藩决不羸壮于大舆之">九四，贞吉悔亡，藩决不羸，壮于大舆之。</h6>
<p>九四为《震》动之主，前临二阴，无所系应，阳实阴虚，以至实驰，骋乎至虚，无所阻蔽，为“藩决不羸”之象。“”，车箱也。三阳在下，积实已盈，故壮莫盛焉。《震》之壮，《乾》壮之也，大正而吉，虽不当位，固无悔也。</p>
<h6 id="象曰藩决不羸尚往也">《象》曰“藩决不羸”，尚往也。</h6>
<p>阴尚据天位，贵于往以治之。</p>
<h6 id="六五丧羊于易无悔">六五，丧羊于易，无悔。</h6>
<p>此立乎卦外以说卦之全象也。四阳类进，至此忽变而阴，“丧羊”之象。“易”，《本义》云“或作疆场之场”是也，两相交界之地也。《春秋传》云：“疆场之事，一彼一此。”“无悔”者，言既壮以其贞，则虽未得天位而阴据之，亦可无悔也。不以六五之得失为占者，为阳慰，不为阴危，君子辞也。屡言羊者，朱子谓《大壮》卦体似《兑》，亦一义例，筮者偶用为占亦可。</p>
<h6 id="象曰丧羊于易位不当也">《象》曰“丧羊于易”，位不当也。</h6>
<p>此位非阴所宜居，故为羊叹其丧。</p>
<h6
id="上六羝羊触藩不能退不能遂无攸利艰则吉">上六，羝羊触藩，不能退，不能遂，无攸利，艰则吉。</h6>
<p>阳长，阴将退矣。上六恃六五之得尊位，而己思藉之以安，有不欲去之象，而下望九三之应己。乃三既为触藩之羊矣，上系恋观望而不能退，阳已壮，而四方尚往，固不能遂其固位之志，无攸利矣。惟其柔而不争，知艰难以决于退，则可吉。</p>
<h6
id="象曰不能退不能遂不详也艰则吉咎不长也">《象》曰“不能退，不能遂”，不详也。“艰则吉”，咎不长也。</h6>
<p>“不详”，谓不审时度德。“咎不长”者，退而不犯难也。</p>
<p>晋 坤下离上</p>
<p>晋。康侯用锡马蕃庶，昼日三接。</p>
<p>“晋”，延而进之也。《需》与《晋》同道而德异。《需》三阳欲进，为阴所阂，而九五居尊以待其来，阴不能蔽之。《晋》三阴欲进，为阳所限，而六五居尊以延之上，阳不能止之。刚之相《需》，以道相俟也。柔之相《晋》，以恩相接也。“康”，安抚之也。三阴分土而为主于下，有诸侯之象焉。六五柔以抚之，使安其位，其所“用锡”者，马之“蕃庶”，马以行地而《坤》主利也。“昼日三接”者，既锡之，又屈体以下延之。“昼日”，《离》明之象。“三接”者，天揖同姓，时揖异姓，土揖庶姓，遍晋三阴也。《易》之为教，扶阳抑阴，而于《观》、于《晋》、于《鼎》，无恶阴之辞，于《晋》尤若与之者，阴阳刚柔皆天地之大用，有时而柔道贵焉，则亦不废其用。然《彖》辞类有四德，而《观》《晋》无之，则阴之不足于德，亦可见矣。不言吉者，王者之待诸侯，恩威并用而天下宁。有大明之君，有至顺之臣，则可厚锡车马，隆礼延接以怀柔之。不然，则锡以富而尾大不掉，谦以接而且有下堂见诸侯之渐，固不如《遁》与《豫》之“利建”也。</p>
<h6
id="彖曰晋进也明出地上顺而丽乎大明柔进而上行是以康侯用锡马蕃庶昼日三接也">《彖》曰：晋，进也。明出地上，顺而丽乎大明，柔进而上行，是以康侯用锡马蕃庶，昼日三接也。</h6>
<p>“明出地上”，天子临诸侯之象。“顺而丽乎大明”，诸侯承事天子之象。“柔进而上行”，阴离四而进乎五，为柔之主，以延三阴。《本义》谓自《观》变者，亦通。</p>
<h6
id="象曰明出地上晋君子以自昭明德">《象》曰：明出地上，晋，君子以自昭明德。</h6>
<p>“明德”者，无私无欲，可大白于天下之德也。日出地而物皆照，非欲人之见之，明盛则自不可掩耳。君子之明德，晓然使天下共喻而无所隐，取象于此。“自明”对“莅众”而言。卦与《明夷》相综，自待重以周，待人轻以恕，明晦异用之道如此。</p>
<h6
id="初六晋如摧如贞吉罔孚裕无咎">初六，晋如摧如，贞吉罔孚，裕无咎。</h6>
<p>初居下而不能即进，有“摧如”之象。然柔进以安下位，其进不迫，是以“贞吉”。阴自应阴，阳自应阳，道同相信之谓孚。初与四应，以柔遇刚，“罔孚”也。四罔与孚，将止其进，而初无急于求进之心，处之裕如，则虽见摧而无咎。</p>
<h6
id="象曰晋如摧如独行正也裕无咎未受命也行去声">《象》曰“晋如摧如”，独行正也。“裕无咎”，未受命也。行，去声。</h6>
<p>“独行”，幽独之行，见摧而不失其柔静之操，故“正”。“未受命”者，进阴者五也。居尊制命，而应在二，初未受其登进之命，故当隐居自适以待时，所谓“硕人之宽”也。</p>
<h6
id="六二晋如愁如贞吉受兹介福于其王母愁字古无音锄侯反者礼乡饮酒义秋之为言愁也音揫此当同之">六二，晋如愁如，贞吉。受兹介福，于其王母。愁字，古无音锄侯反者，《礼乡饮酒义》“秋之为言愁也”，音揫，此当同之。</h6>
<p>“愁”，固也。“介”，大也。“王母”，谓六五。阴居尊位，乃王母之象。六二正应六五，坚固其柔顺之节以承上，故能受锡马三接之大福。</p>
<h6 id="象曰受兹介福以中正也">《象》曰“受兹介福”，以中正也。</h6>
<p>居中以守侯度，当位而得顺正。</p>
<h6 id="六三众允悔亡">六三，众允，悔亡。</h6>
<p>“众”谓初、二二阴。三当进爻，连类以进，众所信从，首受六五之延接，故虽以柔居刚，上碍于九四，而协心效顺，故“悔亡”。</p>
<h6 id="象曰众允之句志上行也">《象》曰：众允之句，志上行也。</h6>
<p>众志皆欲进而受五之三接，故六三进而众从之。</p>
<h6 id="九四晋如鼫鼠贞厉">九四，晋如鼫鼠，贞厉。</h6>
<p>“鼫”与硕通，大鼠也。鼠之行，且前且郤，所谓首鼠两端也。三阴志在上行，五方延而晋之，四以阳处退位，横亘其间，使三阴之行疑忌前却，不得速进，如鼫鼠然，虽以阳止阴，为得其贞，而亦危矣。</p>
<h6 id="象曰鼫鼠贞厉位不当也">《象》曰“鼫鼠贞厉”，位不当也。</h6>
<p>居非其位，徒以增人之疑，故危。</p>
<h6
id="六五悔亡失得勿恤往吉无不利">六五，悔亡，失得勿恤。往吉，无不利。</h6>
<p>以阴居尊，一于柔以待下，宜有悔也。然丽于二阳之间，而以虚明照下，下皆顺之，率此以往，延三阴而进之，虽有九四之沮，使欲进者首鼠两端，其失其得为未可知，而一意怀柔，劳来不倦，则安其位而吉，宜于物而无不利矣。</p>
<h6 id="象曰失得勿恤往有庆也">《象》曰“失得勿恤”，往有庆也。</h6>
<p>怀柔得其道，物自顺之。</p>
<h6
id="上九晋其角维用伐邑厉吉无咎贞吝">上九，晋其角，维用伐邑，厉吉无咎，贞吝。</h6>
<p>“角”者，在上而触物者也。“晋其角”，物方进而此为角，触而御之，不使其进之已过焉。《晋》以柔进柔，柔过则上下无章而失制。上九以刚居上，节柔之过，三阴方顺，无可用威，惟取私邑之不率者伐之，以建威销萌。能如是，则吉而无咎。若守其柔道之常为正，则法令不行而吝矣。《离》以丽乎刚而得明，故可厉而吉，而上为柔爻，又下奉六五之阴为主，故有“贞吝”之戒。</p>
<h6 id="象曰维用伐邑道未光也">《象》曰“维用伐邑”，道未光也。</h6>
<p>柔道方行，阳施未能光大，故仅可伐邑以示威。</p>
<p>明夷 离下坤上</p>
<p>明夷。利艰贞。</p>
<p>“夷”，伤也。《离》为大明，岂有能伤之者哉？惟时处乎地下，为积阴幽暗之所掩，光晖不得及物，则其志伤矣。君子之所谓伤者，非伤其身之谓，德不施于物，则视民之伤如己之伤也。文王当纣之时，盖如此。“利艰贞”者，二以柔居中得位，而养其明，以上事暗主，所合之义，在艰难而不失其贞，盖文王之志也。文王于《明夷》而言“贞”，“周公”于《明夷》而言“拯”、言“狩”，各以其时，可以见《易》之为道，变动不居，然而文王之德至矣。</p>
<h6
id="彖曰明入地中明夷内文明而外柔顺以蒙大难文王以之难乃旦反">《彖》曰：明入地中，明夷，内文明而外柔顺，以蒙大难，文王以之。难，乃旦反。</h6>
<p>“明”谓日也，非地之能加于日上，日未升而入于地中也。日固出于地以照天下，而时方在夜，则入地中，安以受其伤。“内”，谓自修其德也。“外”，出而事上也。或以为中藏智而外示柔，则王莽之奸，岂文王之德哉！《明夷》本以明而受伤，象大明为地所掩，而夫子即象以推德，则《坤》不为幽暗而为“柔顺”，若与卦义不相通。然两间之启闭有其象，则天下有其时，而君子即可体之以为德。夷者，时之变也，而君子之常也。故死生祸福皆天之道，即皆圣人之德，非穷神达化者，其孰能知之！</p>
<p>“利艰贞”，晦其明也。内艰而能正其志，箕子以之。</p>
<p>“晦其明”，安于下而受晦也。“内难”，居于晦而不得出，以受暗主之辱也。“正其志”，不失其柔顺中正之德也。夫子两取文王、箕子之德，以言能体《明夷》之道者，惟文王、箕子足以当之，与周公备言殷、周兴丧之事异，盖亦有“武未尽善”之意与？</p>
<h6
id="象曰明入地中明夷君子以莅众用晦而明">《象》曰：明入地中，明夷，君子以莅众，用晦而明。</h6>
<p>有夜之晦以息，乃有旦之明以作。君子自昭之德，无物不彻，无时或息，而其“莅众”，则有所不察察于幽暖，而小人之情伪自无不昭彻于君子之心。“用晦”者，所以明也。《坤》为众，盖统贵贱贤不肖之杂处而言也。</p>
<h6
id="初九明夷于飞垂其翼君子于行三日不食有攸往主人有言">初九，明夷于飞，垂其翼，君子于行，三日不食，有攸往，主人有言。</h6>
<p>周公于《明夷》之后，极其变而著之于爻，以为明之有晦，晦之复明，乃理数之自然，以见文王艰贞之德，必终之以燮伐之事，而周之革商为顺天之举。爻动而变，变而情生事起。故《爻》与《彖》，或道同而事不嫌于异焉。初九，则太公之象也。二阳为明所丽，周公自当九三，太公当初九，以夹辅清明之运也。初去三阴也远，疏远在外，故宜避地远去。“飞”，去之速也。“垂其翼”，困穷之象。“君子于行”，言其怀君子之道，往之海滨也。“三日不食”，穷已至矣。“有攸往”，往而丽乎六二，以昭明德，归周之象也。“主人有言”者，殷之余民，固讥其异志，所勿恤也。阳刚之才，既可以大有为，而分位不亲，去暗即明，出困而兴，义士虽曰“薄德”，而志得道行矣。</p>
<h6 id="象曰君子于行义不食也">《象》曰“君子于行”，义不食也。</h6>
<p>非其亲昵之臣，避无道而去，不食其禄，义也。夫子但释此为义者，盖亦不取其“攸往”而“有言”，惟伯夷能终其“于飞”之义耳。</p>
<h6
id="六二明夷夷于左股用拯马壮吉">六二，明夷，夷于左股，用拯马壮，吉。</h6>
<p>此象文王之事也。伤于左股，不能大行也。言左股者，于足尚右，伤其左，尚未大伤，象羑里之得释。马行地，《坤》象也。“马壮”，阴盛，象纣恶盈也。“拯”马之“壮”，救殷民以冀全殷祀，所谓“虽则如毁，父母孔迩”也。终以受命于天而吉。</p>
<h6 id="象曰六二之吉顺以则也">《象》曰：六二之吉，顺以则也。</h6>
<p>柔则顺，中正则道明于天下而可为则，有其德，故能救民之伤而吉。</p>
<h6
id="九三明夷于南狩得其大首不可疾贞">九三，明夷于南狩，得其大首，不可疾，贞。</h6>
<p>此象周公相武王伐纣之事。“南狩”以明治暗。“得其大首”象诛纣。“疾”，速也。“不可疾”者，养晦待时，必天命既固、人心既顺之后，则事虽非常而固正。九三与上六相应，以明之盛，进而克柔暗之将消，其时矣。言贞而不言吉，期于合道之正，非谋利计功也。</p>
<h6 id="象曰南狩之志乃太得也">《象》曰：南狩之志，乃太得也。</h6>
<p>“乃”云者，时至而功乃就也。</p>
<h6
id="六四入于左腹获明夷之心于出门庭">六四，入于左腹，获明夷之心，于出门庭。</h6>
<p>此象商容、胶鬲之事。左腹者，肝居左而主谋，预闻其惎周之谋也。“明夷之心”，乃殷民被伤而望周之心。“于出”犹言爰出，出门庭，输于周而劝其伐也。六四与《坤》为体，盖居于暗邦者，四为退爻，下就内卦之明，故有此象。不言吉利者，非人臣之常道，不轻奖其功。</p>
<h6 id="象曰入于左腹获心意也">《象》曰“入于左腹”，获心意也。</h6>
<p>苟暗极矣，则肘腋之臣，且窥短长以外交矣。可不惧哉！</p>
<h6 id="六五箕子之明夷利贞">六五，箕子之明夷，利贞。</h6>
<p>上为暗主，而五近之，相比于同昏之廷，不显其明以自晦，故为箕子之象。然必如箕子之贞而后合于义。不然，则其去飞廉、恶来也无几矣。</p>
<h6 id="象曰箕子之贞明不可息也">《象》曰：箕子之贞，明不可息也。</h6>
<p>箕子以宗臣而抑，非如微子之处嫌疑，既无去国之道，欲继比干以死，而君侧无亲臣，故佯狂为奴，而晦已甚。然于艰难备极之日，彝伦攸叙之道未尝一日忘之，则迹自晦而道自明，是以利贞。然则箕子怀道以待武王之访乎？非也。箕子无待武王之心，而访不访，存乎人者不可期也。君子虽际大难，可辱可死，而学道自其本务，一日未死，则不可息于一日，为己非为人也。怀道以待访，则访不可必，而道息矣。志节之与学问，合于一而事分为二，遇难而恣情旷废，无明道之心，志节虽立，独行之士耳，非君子之所谓贞也。</p>
<h6
id="上六不明晦初登于天后入于地">上六，不明晦，初登于天，后入于地。</h6>
<p>此则纣之象也。“不明晦”者，君昏而天下皆为之暗也。“初登于天”，谓先王之克配上帝。“后入于地”，殷后王之丧师也。五，君位而上为《明夷》之主者，天位已去，寄居天位之上，将消亡之象。</p>
<h6
id="象曰初登于天照四国也后入于地失则也">《象》曰“初登于天”，照四国也。“后入于地”，失则也。</h6>
<p>“四国”，四方之国。“照”，明德被之也。昏暗丧亡，仅云“失则”者，道二，仁与不仁而已矣。失尧、舜之则，则为桀、纣也。《爻》辞专象商、周兴丧之事，盖周公因文王艰贞之德而推言之，以见周之革商，乃阴阳理数之自然，而非武王之弋命，且以垂戒后世，为意深切，玩其辞以谨其动，而天命人事昭然矣。</p>
<p>《易》兴神物以前民用，而若此之类，专指兴亡得失之大故，若不切于民用者，以义类求之，则身之荣辱，家之成毁，初无异理，筮者皆可推理以利用。而先王卜筮之设，原以国有大事，乃决于神，君子以占世道之污隆，进退之大节，故一可以商、周兴亡为鉴。初非若《火珠林》之类，为市井屠贩之人谋锱铢之利、挟策干进之夫求诡遇之名也。</p>
<p>家人 离下巽上</p>
<p>家人。利女贞。</p>
<p>《家人》《睽》《蹇》《解》四卦，互相错综，而卦之名义见矣。中四爻者，卦之定体也。初、上者，卦之所始终，御体以行，而成乎象以起用者也。《家人》中四爻皆得其位，而初、上以刚闲之，阳之为德充足而无间，御其浮游而闲之之象也，故化行于近，而可及于远。《蹇》中四爻亦得其位，而初、上以柔载之，柔者不健于行，而滞于其方，足弱之象也，故外见阴而止不往。《睽》中四爻皆失其位，既失位而乖矣，初、上又以阳束之于外而数动，故愈束之合而愈离，貌相应而情相猜。《解》中四爻亦失其位，乃初、上以柔调和之，无所闲束，则静以居动，故危疑不安之意渐以解散，而阴阳之搏击以平。《家人》闲各正之人情以聚。《睽》束不正之意志则离。《蹇》可行而养以柔，泉之育于山也。《解》非所安而柔以缓之，雷之已出而释以雨也。观其画，体其象，审其错综之异，而四卦之德与其爻之险易可见矣。</p>
<p>《家人》者，一家之人聚顺之象也。各正其位以尽其道，而以刚严统之，无不利矣。阴阳各得，而独言“利女贞”，归美二、四者，圣人曙于人情世变，而知齐家之道，惟女贞之为切也。阳之德本和而健于行，初无不贞之忧，所以不贞者，阴杂其间，干阳之位，而反御阳以行，是以阳因失其固有之贞而随之以邪。岂特二女之嫔虞，太姒之兴周，妹喜、妲己、褒姒之亡三代，为兴丧之原哉！即士庶之家，父子兄弟天性之合，自孩提稍长而已知爱敬，其乖戾悖逆，因乎气质之凶顽者，百不得一也。妇人一入而乱之，始之以媚惑，终之以悍鸷，受其惑而制于其悍，则迷丧其天良，成乎凶悖，而若不能自已。人伦，天理灭，下沦胥于禽兽，而不知其造端于女祸。圣人于此惧之甚，戒之甚，而曰“利女贞”，言“女贞”之不易得也。女德未易贞，而繇不贞以使之贞，惟如《家人》之严君以闲之，绝其媚而早止其悍，使虽为哲妇艳妻，而有所制而不得逞，则言物行恒之君子，正己而崇威，其道尚矣，然则“利女贞”者，初、上之功大矣哉！</p>
<h6
id="彖曰家人女正位乎内男正位乎外男女正天地之大义也">《彖》曰：家人，女正位乎内，男正位乎外。男女正，天地之大义也。</h6>
<p>此就中四爻而言之也。先言女者，二阴之卦，以阴为主，亦《彖》辞“利女贞”之意。“正位”，刚柔各循其道，内外各安其职也。女与梱外之事以妄动，固家之索，男子而问及酒浆、瓜果、丝枲、鸡豚之事，以废人道之大，家亦自此衰矣。天包地外，以运化理，地在天中，以待天施，内外正位，天地之大义固然，人不得而违，故惟贞乃利。</p>
<p>家人有严君焉，父母之谓也。</p>
<p>此言初、上二爻也。“严”者，刚之德。“君”者，为之纲而治之也。上为父，初为母，天尊地卑、父尊母亲之道也。母道慈，而亦云严者，父之严，言物行恒，以示德威而已，故上九但言“反身”而威自孚。家人之道始于纤细，而放乎淫辟惰窳，起居饮食，衣裳容止之节，皆贞妄之原，父道不渎，闲而正之者母也。故凡子妇之不类，兄弟之不若，皆母不严而纵之，于父所不及知之地，习气已溺，父虽欲施教而反相夷。故闲家亡悔之道，责之于初九，母尤不可不严也。</p>
<p>父父，子子，兄兄，弟弟，夫夫，妇妇，而家道正，正家而天下定矣。</p>
<p>“父父”，不言母者，统母于父也。初、上之刚严，“父父”也。中四爻之得位，“子子”也。三、四相追随，兄弟也。兄以慈爱为友，故柔。弟以庄敬为恭，故刚。“夫夫”，五正位于外也。“妇妇”，二正位于内也。原本其功，父道之严为本，故《家人》之德，成于初、上。“天下定”者，风化自近而及远也。</p>
<h6
id="象曰风自火出家人君子以言有物而行有恒行去声">《象》曰：风自火出，家人，君子以言有物而行有恒。行，去声。</h6>
<p>“风自火出”，和煦而不务远及。“有物”者，切于事理。“有恒”者，修其常度。君子取法于风火，言行平易近情，无速于致远之心，而自足以致远，家修之道然也。</p>
<h6 id="初九闲有家悔亡">初九，闲有家，悔亡。</h6>
<p>“闲”者，御其邪而护之使正也。家人本无不正，尤必从而闲之。谨之于微，母教也。虽若过于刚严，而后悔必亡。</p>
<h6 id="象曰闲有家志未变也">《象》曰“闲有家”，志未变也。</h6>
<p>中四爻本各得其正，未有变也。及其未变而防之，养蒙于早，以定其志，母教之功大矣哉！</p>
<h6 id="六二无攸遂在中馈贞吉">六二，无攸遂，在中馈，贞吉。</h6>
<p>“无攸遂”者，不遂其志欲。妇人之志不可遂，甚于欲也。“馈”者，《祭礼》主妇亲馈敦黍。“在中”者，自房中入室设之；敬慎从夫以奉祀事，修妇职也。六二柔顺得中而当位，得妇道之正而吉。</p>
<h6 id="象曰六二之吉顺以巽也">《象》曰：六二之吉，顺以巽也。</h6>
<p>“顺”，故无攸遂。“巽”者，入也，而有撰具之意。在中馈以求歆于寝庙，其宜家必矣。</p>
<h6
id="九三家人嗃嗃悔厉吉妇子嘻嘻终吝">九三，家人嗃嗃，悔厉吉。妇子嘻嘻，终吝。</h6>
<p>嗃嗃”“嘻嘻”皆火声。《诗》：“多将嗃嗃”。《春秋传》：“出出。”“嗃嗃”，火之烈；“嘻嘻”，火余焰之声也。九三以刚居刚而不中，故为严厉太过之象。未能和洽，故悔，然终正家而吉。乃三为《离》火之余，其炎且殚。严太甚者威且穷，则悔其严而不终其厉，是以有“终吝”之戒。</p>
<h6
id="象曰家人嗃嗃未失也妇子嘻嘻失家节也">《象》曰“家人嗃嗃”，未失也。“妇子嘻嘻”，失家节也。</h6>
<p>虽“嗃嗃”而固未失正家之道。悔而弛其严，则失节矣。</p>
<h6 id="六四富家大吉">六四，富家，大吉。</h6>
<p>阴主利，六四以阴爻居阴位，故“富”。富非大吉之道，惟柔顺静退而不骄，可以长保其富而大吉。</p>
<h6 id="象曰富家大吉顺在位也">《象》曰“富家大吉”，顺在位也。</h6>
<p>居柔退之位，不贪进而溢于非分。</p>
<h6
id="九五王假有家勿恤吉假古伯反">九五，王假有家，勿恤吉。假古伯反。</h6>
<p>“假”，至也，犹《诗》“至于兄弟”之至，德足以及之也。九五刚中得位，与二正应，以德相感，格正其家，而家正矣；则化未及远，不足为忧，而风教所被，邦国天下自化。言“王”者，惟圣王之德足以当之。</p>
<h6 id="象曰王假有家交相爱也">《象》曰“王假有家”，交相爱也。</h6>
<p>刚正嫌于失欢，乃德自足以相感，而有六二之配，乐而不淫，则家自宜。</p>
<h6 id="上九有孚威如终吉">上九，有孚威如，终吉。</h6>
<p>“有孚”，谓与初九之刚德合也。初九以刚严闲之于内，上九复刚正以莅其上，威不渎而家自正。“终吉”者，非谓初不吉而后乃吉，言永保其吉也。</p>
<h6 id="象曰威如之吉反身之谓也">《象》曰：威如之吉，反身之谓也。</h6>
<p>父道尊而不渎，身正而威自立，《家人》男女各正其位，又有初九之闲，则所谓威者，不在挞责，“反身”尽道而教自行矣。</p>
<p>睽 兑下离上</p>
<p>睽。小事吉。</p>
<p>“睽”，乖异也。中四爻皆失其位，初、上以刚强束合之，而固不亲，故成乎《睽》。此卦与《噬嗑》相似，而九二以刚居中，尤为难合，故虽应而应不以理，下交而上疑，是以其爻多险异之辞焉。夫人居不安之位，而欲相与交，其志之不固，所必然也。柔静以俟其定则自释，刚动以制其争则愈离，此《睽》与《解》之所繇异，道在初、上也。《睽》之于吉，难矣。“小事”者，阴事也，《周礼》所谓“阴礼”，宫中妇人之治也。前朝后市，后市为阴。近利之事，亦阴事也。宫中合诸国之媵、群姓之女，本不相亲，市杂五方失居之民，亦不相信；而刚以束之，合其不合者，则吉。柔道方行，应刚而得制，故能吉焉，外此者无吉矣。</p>
<h6
id="彖曰睽火动而上泽动而下二女同居其志不同行">《彖》曰：睽，火动而上，泽动而下，二女同居，其志不同行。</h6>
<p>《睽》《蹇》《解》三卦，《彖传》释卦皆以化迹之象言之，不详其六爻之画，爻辞抑又不取于此。此夫子引伸观物，而见阴阳之有其变者，必征于两间物化人情已然之迹，补文王、周公之所未言，而理固一致也。“动”亦以初、上二爻之阳言。二女之志不同者，二阴以居皆非位，不循其分，则志趣乖异，《兑》阴竞进，而《离》安于所丽以自尊也。</p>
<p>说而丽乎明，柔进而上行，得中而应乎刚，是以小事吉。</p>
<p>“说”非君子之道，而“丽乎明”，则亦察于事情矣。“柔进上行”者，与《家人》皆二阴用事之卦，而阴自二上三，自四上五，虽不当位，而渐以升，且五阴居中而志以得，故可吉。</p>
<p>天地睽而其事同也，男女睽而其志通也，万物睽而其事类也。睽之时用大矣哉！</p>
<p>推言《睽》之为道，若乖而不适于用而善用之，则天地之化，人物之情理，皆可因异而得同。因其时，善其用，亦大矣哉！固非特小事之吉；而初、上之合异为同者，未为不允，故爻辞多得“无咎”，本非有咎也。“天地睽”，清浊异也。“男女睽”，刚柔异也。“万物睽”，情形异也。“事同”谓变化生成之事。“事类”谓相聚以成一类之用，如水土合而成坯、筋漆合而成弓之类。</p>
<h6
id="象曰上火下泽睽君子以同而异">《象》曰：上火下泽，睽，君子以同而异。</h6>
<p>火炎上，泽流下，火不熯泽，泽不息火，不相害也，而各成其用。君子之与人也，同为君子，则以异相切磋，而不雷同以相袭，故异而不伤其和；若非其类，而与之立异以明高，则水火交争，孤立无与而危矣。善用《睽》者，用之所同，不党也；不用之于所异，则不争也。</p>
<h6
id="初九悔亡丧马勿逐自复见恶人无咎丧息浪反">初九，悔亡，丧马勿逐自复。见恶人，无咎。丧，息浪反。</h6>
<p>《睽》之所以为乖异者，阴亢乘刚，居尊位，处进爻，而终不自安，阳抑而承阴，志在求阳以自辅，而不顺乎阴，故貌虽相应，而情固离。初之与四不相应，疑有悔，而有“丧马”不能行之象。然此卦惟此爻为当位，上不为柔所乘，而四以同德相感，闲勒在手，不忧物之难制，故勿逐自得而悔亡。且初岂徒恃四之同志而得所御哉？凡中四不正之爻，虽皆恶人，而刚果自任，出而见之以遏其乱，矫志裁物而自处无过，固可以闲人之邪。如狄仁杰孤立于淫秽之廷，其用大矣。《睽》以初九为功，《解》以上六为得，以刚御乖违者，当坚立而制之于早，以柔解纷乱者，当待时而救之于终。《睽》初、《解》上，又皆得位，故《睽》初贤于上，《解》上贵于初。</p>
<h6
id="象曰见恶人以辟咎也辟必益反">《象》曰“见恶人”，以辟咎也。辟，必益反。</h6>
<p>“辟”，除也。中四爻，咎之徒也。见之为辟除之。</p>
<h6 id="九二遇主于巷无咎">九二，遇主于巷，无咎。</h6>
<p>“巷”，宫中甬道。六五以柔居尊，下临九二之刚中，心有嫌焉，不能自安于斧扆之间，以接二。二虽刚，而得中不亢，就巷以见而遇之，与之相应，此如晋文召王见之于温，《春秋》原情而许之，故无咎。</p>
<h6 id="象曰遇主于巷未失道也">《象》曰“遇主于巷”，未失道也。</h6>
<p>当危疑之际，不失臣节。</p>
<h6
id="六三见舆曳其牛掣其人天且劓无初有终">六三，见舆曳，其牛掣，其人天且劓，无初有终。</h6>
<p>《睽》之用爻，皆失其位，而三以柔居刚，志在躁进，其乖异尤甚。方急于行；下二阳，其所乘之舆也，不与之同心，则见舆之被曳，而欲急鞭其牛，乃柔不堪任，而牛又掣矣。上九见其乖躁，张弧而欲射之，三乃顺而与应，于是施以髡劓之薄刑，惩其不恪，而三乃知惩，则是能改过以服善，故“无初有终”。</p>
<h6
id="象曰见舆曳位不当也无初有终遇刚也">《象》曰“见舆曳”，位不当也。“无初有终”，遇刚也。</h6>
<p>位皆不当，而独于三言之者，阳之不当位，惟阴亢而乘其上，故被抑而屈于阴之下，以失其所。卦以阴为主，其责在阴。《家人》所以独言“女贞”，得失不系乎阳也。五亦不当位，而免责者，居中也。“遇刚”者，上九以刚临之，三不敢不顺应。《家人》以下四卦，得失皆成乎初、上，亦可见矣。</p>
<h6
id="九四睽孤遇元夫交孚厉无咎">九四，睽孤，遇元夫，交孚，厉无咎。</h6>
<p>四以失位之阳，三与五乘权得中，或迫进相干，或据尊相乘，睽而孤矣。“元夫”，刚之长也。四与初相应而道合，恃之以自辅而交孚，处势虽危，能与刚正者合志，故无咎。</p>
<p>象曰：交孚无咎，志行也。</p>
<p>四有不平于五之志，得初阳而志行矣。</p>
<h6 id="六五悔亡厥宗噬肤往何咎">六五，悔亡，厥宗噬肤，往何咎！</h6>
<p>“厥”者，在彼之辞。“厥宗”，彼所依以为主者，谓二以初为依也。“肤”，易噬者。卦与《噬嗑》相类，故言“噬肤”，亦有啮合之象焉。六五柔居尊而非其位，遇九二之刚，疑其伤己，而不欲下往以交，故二有不能廷见而在巷之象。乃二所依以辅其刚者，初也，则固以刚束异以为同者也。既与二志合而相入，必噬二与五使相应以不终乖，则五往而应二，抑何患焉！故无咎。</p>
<h6 id="象曰厥宗噬肤往有庆也">《象》曰“厥宗噬肤”，往有庆也。</h6>
<p>非所期而得合，庆自外来也。</p>
<h6
id="上九睽孤见豕负涂载鬼一车先张之弧后说之弧匪寇婚媾往遇雨则吉说吐活反">上九，睽孤，见豕负涂，载鬼一车，先张之弧，后说之弧，匪寇婚媾，往遇雨则吉。说，吐活反。</h6>
<p>六五方以阴居尊，而上九以失位之阳寄处其上，孤矣。乃上九之志欲治《睽》，与初同道者也，故任刚而欲惩其乖异以使安，而所正应者，失位阴浊躁突之三，若豕之溷于泥涂，遍而视在下之爻，阴阳错乱，盈车皆鬼也。于是愤其不戢，张弧而欲射之。三乃畏服，不敢为寇而求婚，因说弧以与之相应。三无异志，则阳可不争，而阴志亦敛，若晴霾不定之宇，而得雨以解，可以吉矣。言“遇雨则吉”者，遇不遇，未可定之辞。治杂乱之道，终不如解之上六，以柔待其自散而射之，为无不利也。</p>
<h6 id="象曰遇雨之吉群疑亡也">《象》曰：遇雨之吉，群疑亡也。</h6>
<p>雨则阴之气泄，而阳亦舒矣。</p>
<p>蹇 艮下坎上</p>
<p>蹇。利西南，不利东北。利见大人，贞吉。</p>
<p>不速于行之谓“蹇”，为卦中四爻皆得其位，道可以行矣，而初、上皆柔，有始终畏慎，不欲遽行之象，故为《蹇》。柔居下而为《艮》止，不然，则《既济》之涉也。柔在上而知天下之险，不然，则《渐》之进也。《家人》既正，而犹闲之以刚，行于近者，昵而弛则懈。《蹇》得正，而犹需之以柔，将有为于天下以消其险，健而迫则危。故彼为闲家之象，而此为蹇于行之道，各有所宜，存乎学《易》者善用之尔。</p>
<p>蹇者非不行也，行而后见其蹇焉；择利而蹈，在平而若陂，惟恐其颠越也。“西南”，高山危滩之乡，行者必畏慎；若蹇以此道行之，则利“东北”，青、兗衍博之地，可以快行，将忘其蹇，故不利。“大人”谓九五，阳刚得中，以居天位，而有柔以相辅，以敬慎柔和之道，使各正者不忘险阻之戒，见之则沐其德教而利，故为天下所利见也。“贞吉”又统一卦而言，当位得正，虽无急见之功，自有誉问而充硕，蔑不吉也。</p>
<h6
id="彖曰蹇难也难如字旧读乃旦反者非是">《彖》曰：蹇，难也。难如字，旧读乃旦反者非是。</h6>
<p>“难”与《论语》“先难后获”之“难”同。不恃其道之正，行而且止，其难，其慎也。</p>
<p>险在前也。见险而能止，知矣哉！知，去声。</p>
<p>此赞卦德之美也。以《艮》《坎》二象释卦名义，补《彖》之未及，而意亦相通。“险在前”者，以上之柔，故阳遂陷于阴中，欲畅遂坦行而不得也。险者天下之必有，以刚果之气临之，则虽有险而不见其险，以柔慎之心处之，则集木临渊，常存乎心目之间，于是始终于柔，止而不迫，则天下之情理无不得，大知之所以善用其正也。抑为当位而贞，则本无乖异危疑纷乱之境，须急于拯救，故可以见险而遂止。为汉文帝之抚南粤，而不为唐太宗之征高丽；为窦融之束身归汉，而不为马援之据鞍上马，斯以为知。若时在阴阳交战倾危之际，畏难而不敢进，则为宋高宗之称臣于女真，与持禄全身保妻子之张禹、胡广；又其下者，闭户藏头，祸将自至，下愚不肖之尤者，何称知哉！</p>
<p>“蹇利西南”，往得中也。“不利东北”，其道穷也。</p>
<p>“往得中”者，未尝不行，而自中其节，不失其刚中之正。“其道穷”者，恃正而忘险，道必有所穷矣。</p>
<p>“利见大人”，往有功也。当位“贞吉”，以正邦也。</p>
<p>“柔嘉惟则”，大人之所以为天下利见，而见之者可与图功矣。位皆当可，施之邦国而咸正。邦国之治，惟正己而徐待民之自化，与齐家之尚刚严，其正同，而道不可同也。</p>
<p>蹇之时用大矣哉！</p>
<p>当其欲行未行之际，以熟审天下之机宜，斟酌百年之治忽，君子之大用，正于此而定也。</p>
<h6
id="象曰山上有水蹇君子以反身修德">《象》曰：山上有水，蹇，君子以反身修德。</h6>
<p>山上之水，幽细渟凝，旋以润山，而不急于流行。君子之修德，取法于此。为之难，言之讱，阙疑而慎言其余，阙殆而慎行其余，欿然若不足，意诚而身自润矣。</p>
<h6 id="初六往蹇来誉">初六，往蹇来誉。</h6>
<p>出而行于天下曰“往”，退而自正曰“来”。初、上之柔不欲行，《蹇》之所以为道也。三、四、初、上之出，蹇之而始出者也，故皆曰“往蹇”。旧说以为往则入于险中者，未是。如上六已出乎险，何亦云“往蹇”乎？“往蹇来誉”者，能蹇于往，则来自得誉也。初六柔静而退居下，无行之意，以静俟其正，则中四爻之美皆归之，不期誉而誉自至矣。</p>
<h6 id="象曰往蹇来誉宜待也">《象》曰“往蹇来誉”，宜待也。</h6>
<p>人之亟于行者，欲以邀誉，而不知静以居正，不邀誉而誉自可待也。</p>
<h6 id="六二王臣蹇蹇匪躬之故">六二，王臣蹇蹇，匪躬之故。</h6>
<p>“蹇蹇”，蹇而又蹇，慎之至也。六二遇九五刚健中正之君，可以大有为，而犹有谦让不遑之德；若恃当位得中，而急于自试，则爱君之诚皆虚矣。柔静以与初六合德，靖共详密，其难其慎，思补过而无邀功求名之志，斯以为《蹇》道之纯也。</p>
<h6 id="象曰王臣蹇蹇终无尤也">《象》曰“王臣蹇蹇”，终无尤也。</h6>
<p>时已正而欲速于行，则成乎过。李沆以不用梅询、曾致尧为报国，盖得此意。</p>
<h6 id="九三往蹇来反">九三，往蹇来反。</h6>
<p>九三以刚居刚，而为进爻，非无志于往者，乃与上六相应，上以柔道抚之，则反而与二阴相合，以成乎《艮》止。故其往也，亦能蹇也。</p>
<h6 id="象曰往蹇来反内喜之也">《象》曰“往蹇来反”，内喜之也。</h6>
<p>初、二二阴，志在柔静，三刚而能止，故喜其反，而相与慎持。</p>
<h6 id="六四往蹇来连">六四，往蹇来连。</h6>
<p>六四柔当位，而以静退为德，能蹇于往，则安于其位，与二阳相协而不自失也。</p>
<h6 id="象曰往蹇来连当位实也">《象》曰“往蹇来连”，当位实也。</h6>
<p>自二以上皆当位，而独赞四之当位，四以柔居柔，安于蹇之至者也。“实”，谓养育其德，令笃实也。</p>
<h6 id="九五大蹇朋来">九五，大蹇朋来。</h6>
<p>“大”，谓阳也。九五以刚健之德，居中正之位，阳道之盛者也。德与位皆可以大有为矣，而居二阴之中，蹇而不速于行，审之愈固，居之愈谦，智、名、勇、功，皆所不尚，以深体天下之险阻，而凛匹夫胜予之惧，是贤人君子所乐就以相益者也。盖人君位居人上，已为下之所惮，而况才美道正，则天下之欲效忠也愈难。恃强知多闻，以敏速刚断自用，则谗谄面谀之人至，而善者退。君无为而善与人同，相无技而实能容，惟“大蹇”而后“朋来”，朋来而道愈盛矣。</p>
<h6 id="象曰大蹇朋来以中节也">《象》曰“大蹇朋来”，以中节也。</h6>
<p>居中得位，而资于初、上以节其刚，故大而能蹇，以致“朋来”之盛。</p>
<h6 id="上六往蹇来硕吉利见大人">上六，往蹇来硕，吉，利见大人。</h6>
<p>上六当阴阳各正之余，尤以柔道慎其终，斟酌饱满，以释回增美，其道充实而博大，无不吉。以是而见九五之大人，凡以经纶天下者，皆取诸怀而行之裕，无不利也。</p>
<h6
id="象曰往蹇来硕志在内也利见大人以从贵也">《象》曰“往蹇来硕”，志在内也。“利见大人”，以从贵也。</h6>
<p>“志在内”者，中四爻各得其正，而相与弥缝其美也。“从贵”，谓上六之德已纯乎吉，而资九五之尊以行之，往无不蹇，则行无不利，推之天下国家，施之后世而皆正，故曰：“蹇之用大矣哉！”</p>
<p>解 坎下震上</p>
<p>解。利西南，无所往，其来复吉。有攸往夙吉。</p>
<p>“解”者，解散其纷乱也。中四爻阴阳各失其位，而交相间以杂处，于是而成乎疑悖。解之之道，使阴阳各从其类以相孚，而君子小人各适其所欲，则虽杂处而不争。如雷动而兴，阳虽在下而升，阴虽上凝而降，则阴阳交战之患息矣。以刚治之，则愈睽。《睽》虽治，而阴有“丧马”之忧，阳有“张弧”之战。《解》以柔抚之，加意拊循，矜其不正之过，而小人乐得其欲，君子乐得其道，则阳不忿而阴不疑，待其自相解散，而治之也有余。故上六可以“射隼”，而夫子曰“待时而动”也。</p>
<p>“利西南”者，西南山川砢磊不平之地，以《解》道行之，则利也。不言不利东北者，《蹇》有平坦之道，故以为防，而《解》无之也。“无所往”，以柔道安之，则止而不争，而自求其类以相孚，初之所以无咎而吉也。“有攸往”，则解之四已豫，待其自散而因治之，上之所以“射隼”，获之而吉也，贤于《睽》之迫于治而望“遇雨之吉”远矣。</p>
<p>夫上下阴阳各失其道，固宜刚以治之，以清流品而定名分。《解》以柔道静听其自释，近于茸而莫能理。然而《解》之往来皆吉者，阴阳虽失，而犹相为应，则上下犹和，而君子小人不相争竞，故阚止、陈恒皆小人，而争于国，则齐乱不已；洛、蜀之党皆君子，而争于廷，则宋乱乃生。敛骄气以从容，俟其以类相从，而后徐施其治，贤于迫束以激乖离者，不亦远乎！以六三之不与上应，而孤立必罹于灾，上亦以柔道制之，而隼为我获，况其他乎！此《解》之所以利而夙吉也。</p>
<h6
id="彖曰解险以动动而免乎险解">《彖》曰：解，险以动，动而免乎险，解。</h6>
<p>此以《震》《坎》之象言之，然惟初之柔，故知其险而不敢以易心临之；惟上之柔，则动而无所窒以相竞，故能免乎险；则与卦画之义亦相通也。</p>
<p>“解利西南”，往得众也。</p>
<p>以《解》之道而行乎人情险陂之中，众自悦而从之。</p>
<p>“其来复吉”，乃得中也。</p>
<p>以柔待之而不激，故二、五各安其位。</p>
<p>“有攸往夙吉”，往有功也。</p>
<p>上之欲治其纷乱也夙矣，而柔以俟时，则收功易。</p>
<p>天地解而雷雨作，雷雨作而百果草木皆甲坼，解之时大矣哉！</p>
<p>阴亢而乘刚，故难结而不解。其在天地之化，则阴凝于上，而阳伏不兴，结为寒冻曀霾，而草木不足以生。乃柔和之气动于上下，雷乃以升，雨乃以降，晦蒙之气消，阴阳各从其类，则百果草木之函锢者皆启，《解》之功大矣，惟其时也。不言义用者，《解》以无用为用，而不执乎义也，待其时而自解焉。惟圣人为能因时。</p>
<h6
id="象曰雷雨作解君子以赦过宥罪">《象》曰：雷雨作，解，君子以赦过宥罪。</h6>
<p>“赦”，纵释之。“宥”，宽之，薄其刑。“过”，误犯。“罪”，故犯也。雷雨之作，以释蕴结凝滞之气而苏物。然疾雷间作而不恒；君子非常之恩，间一用而已。五阴乘阳而居中，未至于邪，有过之象；三阴乘刚而陷阳，则其罪也。</p>
<h6 id="初六无咎">初六，无咎。</h6>
<p>《解》之为道，以近相解。如解结者，先于其绪；先其近而后其远，先其易而后其难，则以渐而解矣。故初以解二，上以解五。初应四，而解之者必待朋至之孚；上与三同道，而解之者必有乘高之射。初六柔以承刚，静以待动，则二可安于中而不疑，虽未有功，自无咎矣。占此者，自省无过，顺以受物，则吉。道在无咎，故其辞简。</p>
<h6 id="象曰刚柔之际义无咎也">《象》曰：刚柔之际，义无咎也。</h6>
<p>“际”，交也，遇也。以柔遇非正之刚，自静处以寡过，义当然也。</p>
<h6 id="九二田获三狐得黄矢贞吉">九二，田获三狐，得黄矢，贞吉。</h6>
<p>狐之为兽，邪而善疑。自三以上三爻，皆失位而不安，其象也。九二刚中自任，因险立功，有田而获之之象。得狐则且委其矢，乃初以柔解之，故不急于杀，而矢不失。“黄”，中色也。有获狐之才，而能听解以不自丧，则不失其贞而吉。《睽》《解》中四爻之失位，阴之僭以成乎阳之不平，故于阳无过责之辞。</p>
<h6 id="象曰九二贞吉得中道也">《象》曰：九二贞吉，得中道也。</h6>
<p>获之而又不穷其杀，居中之道得矣。</p>
<h6 id="六三负且乘致寇至贞吝">六三，负且乘，致寇至，贞吝。</h6>
<p>《睽》《解》失位之爻，惟三为尤妄。上承九四之刚，本屈居卑贱，而下乘九二之刚，躁进凭陵，是担负之役人而乘轩矣。兵自外至曰“寇”。居非所得，寇必夺之。道宜凶，而仅曰“贞吝”者，有上六“高墉”之射解其悖，故可悔过以保，然而已吝矣。</p>
<h6
id="象曰负且乘亦可丑也自我致戎又谁咎也">《象》曰“负且乘”，亦可丑也。自我致戎，又谁咎也！</h6>
<p>承上六之解，将不咎人而自咎，犹得为贞。</p>
<h6 id="九四解而拇朋至斯孚">九四，解而拇，朋至斯孚。</h6>
<p>“拇”，足大指，谓初也。四与初为正应；四刚失其位，有逼五之嫌，初以柔解之，而卑柔居下，力弱而情殊，固未能解，如解结者不以手指而以足拇矣。但二近初，二听解于初；二本与四同道为朋而相待者也，两阳交孚，二解而四亦渐解，势不容以终自怙也。</p>
<h6 id="象曰解而拇未当位也">《象》曰“解而拇”，未当位也。</h6>
<p>“未当位”之文与“位不当”异，言解之者之未当位，故如拇也。《解》之不当位者五，独言初未当位者，惜其解之情得而权不足也。如上六则当位而有高墉之势矣。</p>
<h6
id="六五君子维有解吉有孚于小人">六五，君子维有解，吉。有孚于小人。</h6>
<p>“君子”“小人”以位言。五居尊为君子，三则负且乘之小人也。五以柔居尊，道不足，而二以婞直自用，则其忧疑不释，将激而与小人党，以犯上丑正。幸上之柔和不迫，从容而解之；维其有解，是以吉。君子既得解，则且以道感孚小人，而小人亦化矣。五孚于三、四孚于二，阳不畸而阴不戾，初、上之为功大矣。萧望之惟不知此，恃其刚以与柔懦之元帝争得失，而弘恭、石显之忿媢愈烈。郭子仪之处程、鱼，庶几得之。</p>
<h6 id="象曰君子有解小人退也">《象》曰：君子有解，小人退也。</h6>
<p>“有解”，有解之者也。“退”，退听命也。</p>
<h6
id="上六公用射隼于高墉之上获之无不利">上六，公用射隼于高墉之上，获之无不利。</h6>
<p>“公”，三公；坐而论道，师保之尊，临君之上，以解君子之眩惑者也。“隼”，鸷戾之鸟，“高墉”，居上之辞。上以柔解纷，而岂忘情于去阴慝以安善类乎！就密勿之地，解君子之惑；君子听其解，而以治小人也易矣。以刚治者，始于刚而后且柔，《睽》上之所以“说弧”也。以柔治者，藏用于柔而乘时以行断，《解》上之所以“射”而“获”也。六三飞扬攫击之志戢，则阴阳之争不兴，无不利矣。</p>
<h6 id="象曰公用射隼以解悖也">《象》曰“公用射隼”，以解悖也。</h6>
<p>射之，但以解其悖耳。小人孚，则不射可也。</p>
<p>《周易内传》卷三上终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
