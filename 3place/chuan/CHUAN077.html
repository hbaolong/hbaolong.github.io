<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书077-2025年08月04日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书077-2025年08月04日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷十五">礼记章句卷十五</h4>
<p>丧服小记</p>
<p>“小”，之为言详也。礼不遗于小，小者必察，而哀乐之文乃以成章，故曾子曰“慎终追远”，谨于小而后为慎之至也。《仪礼》有《丧服》一篇，此篇乃引申其义类而详辨之。凡三十二章。</p>
<p>斩衰，括发以麻，为母括发以麻，免而以布。衰，仓回反。篇内并同。为，于伪反。免，亡运反，篇内并同。</p>
<p>“括发”者，去笄而露髻，以麻自项前交于额，却上绕髻也。小敛则括发。父在为母，虽齐衰期，而括发同于父丧，但于父则括发至于成服，乃着丧冠，为母则尸出堂又哭而易以免也。</p>
<p>齐衰，恶笄以终丧。齐，即夷反，篇内并同。</p>
<p>“恶”，粗也；以榛木为笄，无雕治也。此谓妇人为父母及舅姑也。妇人质，有除无变。</p>
<p>男子冠而妇人笄，男子免而妇人髽。其义：为男子则免，为妇人则髽。</p>
<p>“冠”“笄”，以饰吉；“免”“髽”，以饰凶；其义同也。“为”，犹成也。童子未冠则不免，女子未笄则不髽，不备饰也。</p>
<p>苴杖，竹也。削杖，桐也。</p>
<p>“苴”，粗恶之意。“苴杖”，斩衰之杖。“削杖”，齐衰之杖。竹不假削，桐则必削之，丧以质为重也。“桐”，白桐，今谓之水桐。</p>
<p>祖父卒而后为祖母后者三年。卒，子律反。为，于伪反。</p>
<p>“为祖母后者”，谓长子卒而冢孙承为丧主也。其礼视父在为母齐衰期，父没乃伸三年。</p>
<p>为父母、长子稽颡也。大夫吊之，虽缌必稽颡。为，于伪反。长，丁丈反。下同。</p>
<p>哀之至者礼必尽，故先稽颡而后拜。“大夫吊之”，谓吊士也，以己故来吊，重尊者之惠，虽疏必自为主，故礼视丧主。大夫于大夫，则亦非父母、长子不稽颡也。言大夫则君吊可知。</p>
<p>妇人为夫与长子稽颡，其余则否。</p>
<p>“妇人”，已嫁之称。“其余”，谓父母、舅姑。</p>
<p>右第一章。</p>
<p>男主必使同姓，妇主必使异姓。</p>
<p>谓丧无主而为之主也。言“使”者，男则异姓者有服而同姓者无服；妇则同姓者有服而异姓者无服；有服者必不自为主，而令当主者主之也。妇之异姓，谓夫家之族属。</p>
<p>为父后者，为出母无服。“为出”之“为”，于伪反。</p>
<p>“为父后者”，適长子也。非为父后者，齐衰期，不杖不禫。</p>
<p>右第二章。</p>
<p>亲亲以三为五，以五为九，上杀、下杀、旁杀而亲毕矣。杀，所戒反。</p>
<p>“亲亲”，谓合族制服之道。“三”者，祖一也，父二也，己身之等为兄弟，三也。“为五”者，由祖而有从父之属，由兄弟而有从子之属也。“五”者，曾祖四也，高祖五也。“为九”者，由曾祖而有从祖之属，由高祖而有族曾祖之属，正服五，旁服四也。自己而下为子为孙，皆己所自出，不待亲而固亲，且子孙更无旁属，统于一身，是以不与数焉。杀者，减渐轻也。“上杀”，由父而上至于高祖，递降也。“下杀”，由从子而下至于从孙，递降也。“旁杀”，一从、再从、三从为族，递降也。此小宗之法，五世而迁，过此则为族人，大宗收之，非己所得亲，故曰“毕矣”。</p>
<p>礼，不王不禘。此句旧在下章“女君之子报”之下，今从石梁王氏说，定之于此。</p>
<p>德不至，气不盛，则诚不及。诚所不及，礼所不行也。自此节以下皆言宗子、庶子丧祭之别，而推本于禘，以见尊祖合宗之所自始。</p>
<p>王者禘其祖之所自出，以其祖配之，而立四庙。</p>
<p>“祖”，始王者也。祖所自出者，四代王者皆自侯国而兴，其先皆帝王之支庶，故推本古帝以为始出，而禘以飨之。“四庙”，二昭二穆，与祖为五，殷制也。周则自祖而外立六庙，所自出者无庙，禘则因祖庙而祭之。</p>
<p>庶子王亦如之。</p>
<p>“庶子王”，谓兄终弟及者。“亦如之”，谓亦为一世，如父子与四庙之数。</p>
<p>别子为祖，继别为宗，继祢者为小宗。有五世而迁之宗，其继高祖者也。</p>
<p>“别子者”，世子之母弟也，世子无母弟，则庶弟之长者亦为“别子”。天子统天位之尊，世子承国储之重，族人不得而宗之，于是立其母弟之长者为一宗之祖，若周公之于周是已。其適长子又承诸侯之封为诸侯之祖，其庶子之次长者则继别子，而以世相嗣为宗子，以统一姓之族属，虽天子亦受统焉，于其家则天子讲家人之序。《诗》所谓“在宗载考”也。此所谓大宗也。“继祢”者，谓虽为大宗，而又统其五世之属籍以为一宗，及虽非大宗而冢子自承其祢，因以分支之始统五世之族属而为一宗，至于五世之外，则各以其继祢后者别为一宗，故五世而宗分，不与先为宗者相为宗矣。此“小宗”也。记者因禘而推周代之家法，上溯远祖，下连百世之义。若诸侯非天子之同姓，则各立一大宗，以自纪其家世。至于同姓之诸侯、大夫，则皆附天子、诸侯之大宗而不得为祖，故滕谓鲁为宗国，以周公为周之大宗之祖也。若鲁三家以桓公为祖，叔肸、仲婴齐之后以僖公为祖，庙乱于上，宗乱于下，皆僭天子而非礼矣。盖惟禘其远祖者则立大宗，禘不迁而宗不易，既立大宗而又立小宗，抑如有百世不祧之祖而又有五世则迁之庙，庙迁于上，小宗易于下，尊祖敬宗而等杀立焉，其义本一。先儒不察，乃以诸侯之适子弟及去国之公子仕于他邦者皆谓之大宗，则亦未达先王尊亲之大义矣。</p>
<p>是故祖迁于上，宗易于下。尊祖故敬宗，敬宗所以尊祖祢也。</p>
<p>“祖迁”，谓四庙之祖。“宗易”者，小宗也。“尊祖敬宗”，兼禘祖、大祖、大小宗而言，以其承祖而统族，则必敬宗，敬其宗子者，以著其德厚流光之盛，故所以“尊祖”。兼言“祢”者，祢庙立则适长子异于众子而预为五世之宗主也。</p>
<p>庶子不祭祖者，明其宗也。</p>
<p>自宗子而外，皆谓之“庶子”。此言庶子与小宗之宗子为从兄弟，虽于其祢为冢子，仕至适士以上，得立祖庙而不敢立，但立祢庙以祭祢，于祖则供其牲物而宗子为之祭也。其得祭祢者，于祖则为庶孙，于祢则为冢子，又将继祢而为宗也。“明”，著也。“其宗”，谓继祖之宗。</p>
<p>庶子不为长子斩，不继祖与祢故也。为，于伪反。长，丁丈反。</p>
<p>父为长子斩者，父承宗后而以传之长子也。其父为庶子，则虽长子，但为己后，而非祖祢之嗣，亦与众子等服齐衰期也。兼言“祖”者，或父之父死，直承祖后也。若母，则长子承夫后，不降三年。</p>
<p>庶子不祭殇与无后者，殇与无后者从祖祔食。</p>
<p>“无后”，谓庶兄弟死而无子，以庶贱故不为立后也。于祢而为庶子者不祭己之殇子，于祖而为庶者不祭无后之兄弟，以“殇与无后者”不立庙，必从祖祔食。今祖之庶无祖庙，祢之庶无祢庙，无从祔祭，则供其牲物而宗子为祭之。</p>
<p>庶子不祭祢者，明其宗也。</p>
<p>此谓继祢之宗子之庶兄弟也，虽贵不得立祢庙，供其牲物而冢子为之祭也。“其宗”，谓继祢之宗。</p>
<p>右第三章。此章记周之宗法，虽详言祭礼，而丧服之隆替亦用可推矣。</p>
<p>亲亲、尊尊、长长、男女之有别，人道之大者也。长，丁丈反。</p>
<p>“人道”，人所以别于禽兽之道也。四者惟人能喻而修之，故生而叙之为伦，没而为之制服，重、轻、降、杀，各有差等，所以立人道之大也。此一章之大指，下七节皆以推明其义。</p>
<p>从服者，所从亡则已。属从者，所从虽没也服。</p>
<p>“从服”者，恩义不涉，卑为尊屈，从尊而服也。“属从”者，虽从尊者而服，而恩义与己固相连属也。亡，亦没也。“已”，止也。“所从亡则已”有四：妾于女君之党，子于母之君母，妾子于君母之党，臣于君之党。虽没犹服有三：子于母之党，妾于夫之党，夫于妻之党。</p>
<p>妾从女君而出，则不为女君之子服。为，于伪反。</p>
<p>“妾”，诸侯之媵侄娣也，妻出则俱出。众子为出母服期，母报之，妾在国则从女君而服。今女君虽服而妾不从服，出母以恩服，妾以义服，出则义绝也。</p>
<p>世子不降妻之父母。其为妻也，与大夫之適子同。为，于伪反。適，都历史。</p>
<p>期以下，天子绝，诸侯降，世子不敢以君道自居，故不降妻之父母。大夫之適子为妻不杖期，父在己不敢为主也。虽世子而与大夫之適子同，父在斯为子，无贵贱一也。</p>
<p>父为士，子为天子、诸侯，则祭以天子、诸侯；其尸服以士服。</p>
<p>“以”，用也。“祭”者，养道，子所得自尽也。尸服不逾其生，不敢以己爵加于父也，如舜之于瞽瞍是已。子不敢以己爵加于父，乃以尊其亲于无可加，故孟子曰：“为天子父，尊之至也。”若后世人臣封赠之典，子爵之得加于父者，君命在故也；天子受命于天，非人子之得加于父也。知此则欧阳修濮议之邪说可得而息矣。</p>
<p>父为天子、诸侯，子为士，祭以士；其尸服以士服。</p>
<p>“尸服士服”者，天子、诸侯之服不可入于士之庙也。天子、诸侯自失位而后子为士，故以道绌之而无疑，若三恪之封，后王以礼尊之，修其事守，则尸仍服天子之服。此言天子者，如夏大康之类也。按天子、诸侯子为士则尸士服，父为大夫、子为士，则尸仍可服大夫之服，其义异者，大夫、士尊卑不相远，且仕无恒达，大夫不世官也。</p>
<p>妇当丧而出，则除之。</p>
<p>“当丧”，当舅姑之丧也，恩义已绝，可以除矣。</p>
<p>为父母丧，未练而出则三年，既练而出则已；未练而反则期，既练而反则遂之。为，于伪反。期，居之反。</p>
<p>“三年”，以受服终也。“既练”，则期服已除，不可更制服也。“反”，既出而复归也。“遂”，终服也。既练则已逾除期之期，不可以苟除也。愚按：既练而遂，情理终有未安，虽义在可反，不知待终丧而后反，斯为守正而无疑与！</p>
<p>右第四章。</p>
<p>再期之丧，三年也。期之丧，二年也。九月、七月之丧，三时也。五月之丧，二时也。三月之丧，一时也。故期而祭，礼也；期而除丧，道也；祭不为除丧也。期，居之反。为，于伪反。</p>
<p>“年”“时”，以所历节序言之。“再期”，二十五月而祥。“期”，十三月而除；为母十三月而禫。“七月”，殇服也。“祭”，练祭。“除”，除首绖也。“礼”者，人子孝养之理。“道”者，天时变迁消息之道，不以己之除丧故而祭，故必先祭而后除。祭可于期、再期之内，除必于期、再期之外，服有余哀而祭必及时也。</p>
<p>三年而后葬者必再祭。其祭之间不同时，而除丧。</p>
<p>“三年而后葬”，有非常之故也。丧在殡，练祥之祭不行，奠而已矣。葬而虞，虞之后月乃练，又后月乃祥，又后月乃除，不忍遽也。“时”者，更三月之辞。</p>
<p>大功者，主人之丧，有三年者，则必为之再祭。朋友，虞、祔而已。为，于伪反。</p>
<p>“大功”，从兄弟也。“主”，为丧主也。“有三年”者，谓没者之妻及幼子不能为主者也。“再祭”，练祥也，服已除而为主练祥，终三年者之礼也。若期服者为主，则除服而犹为主祥也。惟无三年者，则所谓无后者祔食，不特祭矣。无同姓而朋友主之，则虞、祔而止，恩义轻，不可过也。然惟朋友虞祔而已，则小功、缌亦必为再祭，举大功以概之耳。</p>
<p>右第五章。</p>
<p>士妾有子而为之缌，无子则已。</p>
<p>大夫之妾有贵有贱，贵则缌，贱则否。士妾无贵贱之殊，但有子则以贵妾之服服之。</p>
<p>右第六章。</p>
<p>生不及祖父母、诸父、昆弟，而父税丧，己则否。税，吐外反，下同。</p>
<p>“及”，及见也。“昆弟”，从昆弟也。“税”者，丧期已过，始闻丧而追服也。父以故适他国，生己于外，不及与祖父母、诸父、昆弟相见，则不从父而税，情义所不及，不虚饰也。</p>
<p>为君之父、母、妻、长子，君已除丧而后闻丧，则不税。为，于伪反。长，丁丈反。</p>
<p>“君之父”者，父病废而子承祖立也。臣之恩轻，从君而服，君除丧，无所从，此谓大夫见羁执，锢于他国者。</p>
<p>降而在缌、小功者，则税之。</p>
<p>缌、小功不税，惟降者则税，谓殇服也。中殇降二等，则降而缌者本服大功。</p>
<p>近臣，君服斯服矣。其余从而服，不从而税。</p>
<p>“近臣”，阍寺之属。“君服斯服”者，谓君税而己亦税也。“其余”，卿大夫之从君于外者。</p>
<p>君以时闻丧，则从君而服，君不以时闻丧而税，则己不税，税主恩故也。此谓君出奔者。</p>
<p>君虽未知丧，臣服已。</p>
<p>谓君出在外而臣留国中者，与社稷之守，则自尽臣礼而已。“已”，决辞，谓不待君也。</p>
<p>右第七章。</p>
<p>虞杖不入于室，祔杖不升于堂。</p>
<p>“杖”，以著哀，去杖以昭敬。既葬则哀渐杀而敬必伸矣。“室”，殡宫寝室。“堂”，庙堂。</p>
<p>绖杀五分而去一，杖大如绖。杀，所界反。去，邱矩反。此节旧在“不为君母之党服”之下，今定之于此。</p>
<p>“杀”，差等也。斩衰之首绖大搹。大搹者，取中人大指食指一握之围九寸为率也，五分而去一，以为要绖，齐衰之首绖视之；又五分去一，以为要绖，大功之首绖视之。递降以至缌之要绖，仅二寸九分四厘九毫一丝二忽。绖以大为重服者，大者粗，小者差精也。“杖大如绖”者，斩齐之杖，各如其要绖。</p>
<p>除丧者，先重者。易服者，易轻者。</p>
<p>“除丧”，谓三年之丧既练而除绖也；男子除乎首，妇人除乎要，男子重首，妇人重要也。“易服”，谓先遭重丧，麻已变葛，复遭重，更易用麻，男子易要，妇人易首。重者，从重丧之变；轻者，易轻丧之麻。</p>
<p>右第八章。</p>
<p>为君母后者，君母卒，则不为君母之党服。为，于伪反。长，丁丈反。</p>
<p>“君母”，適母也。“为君母后”，谓君母无子，而己以庶长为后也。君母卒则不服其党，所谓“所从亡则已”也。母道主恩，恩不及则止。</p>
<p>妾为君之长子，与女君同。</p>
<p>母服长子齐衰三年，君母服之，妾从之，尊正统也。適未有子而庶长子将为后，父母服之齐衰期，妾亦从之。</p>
<p>右第九章。</p>
<p>无事不辟庙门，哭皆于其次。辟，毗亦反。</p>
<p>“事”，谓朝夕哭奠及宾来吊也。“庙门”，殡宫之门；谓之“庙”者，使死者主有此宫也，既殡而门阖有事乃启，尚幽谧也。“哭”，谓哀至非时之哭。“次”，庐次。不辟门为位，礼不敢黩也。</p>
<p>复与书铭，自天子达于士，其辞一也。男子称名，妇人书姓与伯仲，如不知姓，则书氏。复，芳服反。</p>
<p>旧说谓此殷礼，是也。殷尚质，死而名之。“姓”，所得姓，若姬、姜之类。“伯仲”，若伯姬、季姜也。“氏”，后世分族而赐之氏，若鲁“仲孙”“叔孙”之类。殷人六世而婚姻通，或有忘其本姓者。</p>
<p>右第十章。</p>
<p>斩衰之葛与齐衰之麻同，齐衰之葛与大功之麻同。麻葛，皆兼服之。</p>
<p>皆谓绖带也。“葛”者，卒哭后所受服。“同”者，大小正等也。斩衰受服之葛，齐衰初丧之麻，绖皆七寸五分寸之一，带皆五寸二十五分寸之十九。齐衰受服之葛，大功初丧之麻，绖皆五寸二十五分寸之十九，带皆四寸百二十五分寸之七十六。“兼服”者，谓两丧相仍，重者已受，轻者始遭，则绖受重服之葛，带用轻服之麻，以其情制相等，故不偏废也。此皆主男子而言，妇人不葛带。</p>
<p>报葬者报虞，三月而后卒哭。报，芳遇反。卒，子律反。</p>
<p>“报”，急疾也；谓时有变，故不及期而葬也。虞以安神，葬而旋虞，卒哭之祭必待三月，哀必及时而始杀也。诸侯五月而后卒哭，天子七月。</p>
<p>父母之丧偕，先葬者不虞、祔，待后事。其葬服斩衰。</p>
<p>父母同月而没，则先葬母而不虞祔，待父之葬虞祔而后及母。义详《曾子问》。其莅母葬，服父之服，丧从重也。</p>
<p>右第十一章。</p>
<p>大夫降其庶子，其孙不降其父。</p>
<p>士为庶子期而大夫为之大功，尊其统也。庶子之子虽祖在，为父斩衰而不降，尊所宗也。</p>
<p>大夫不主士之丧。</p>
<p>士丧无主，大夫不为之主。大夫为宗后，不得替其宗也，则令以次亲而为士者主之。</p>
<p>为慈母之父母无服。为，于伪反。</p>
<p>“慈母”，谓妾子失母，父命他妾之无子者子之。《仪礼》曰：“慈母如母。”如母者，如其身而已矣，其父母固非己所自出，恩不得及也。</p>
<p>夫为人后者，其妻为舅姑大功。“为舅”之“为”，于伪反。</p>
<p>“舅姑”，谓夫所生父母。夫降而期，妇降而大功，然不论与所后者族属之远近，悉大功也。</p>
<p>士祔于大夫则易牲。</p>
<p>“祔”，祔于祖也。士得祔于大夫者，祖之兄弟行无为士者，则亦祔于祖也。祔之祭虽主于新祔者，而不敢以卑者之牲入尊者庙，故用少牢。</p>
<p>右第十二章。</p>
<p>继父不同居也者，必尝同居，皆无主后。同财而祭其祖祢为同居，有主后者为异居。</p>
<p>此释《仪礼》“继父同居期，不同居齐衰三月”之义也。必尝同居而后谓之不同居，初不同居则不得谓之不同居，无服矣。“无主后”，谓子之父死，幼而不任为主，又无大功之亲可代之为主，其继父亦无大功之亲可依为后者也。“同财而祭其祖祢”者，就子同居，为之经营，立庙制器，使子得修其祀事也。逮其后子长而可自为主，继父抑生子而有后，则为异居矣。按继父之名，本为同居而设，古之人以祭为重，是故大录其恩而为之制服，亦“三月无君而不祭则吊”之义；故不同居之服与旧君等，斯以为仁孝之推恩也。自非然者，母所嫁之后夫亦途之人而已，岂忍以父之名加哉！</p>
<p>哭朋友者，于门外之右，南面。</p>
<p>“门”，寝门。“南面”，受吊不西面也。朋友之义虽笃，不哭于庙，重别其宗也。此二节皆记古人重宗庙之意。</p>
<p>右第十三章。</p>
<p>祔葬者不筮宅。</p>
<p>“宅”，茔域也。《士丧礼》“筮宅”者，为无赐墓者言也。有赐墓者，则从其昭穆而祔，不更筮矣。</p>
<p>士、大夫不得祔于诸侯，祔于诸祖父之为士、大夫者，其妻祔于诸祖姑。</p>
<p>“祔”，祔葬也。祔皆于其祖之下，昭恒为昭，穆恒为穆。公孙而为士、大夫，则就其从祖之域，《周礼·冢人》所谓“诸侯居左右以前，卿大夫士居后也”。妇人祔于祖姑，亦自为昭穆，公孙之妻亦祔从祖姑，而不敢祔于祖姑之域。祖姑，夫人居前，卿、大夫、士之妻居后也。</p>
<p>妾祔于妾祖姑。亡则中一以上而祔。祔必以其昭穆。</p>
<p>“中”，间也。“一”，一世也。诸妾各自为域，不与適乱，亦自为昭穆而祔焉。“亡”，谓无妾祖姑也。间一世而上祔于妾高祖姑，虽有妾曾祖姑，不得祔也。若其昭穆之中从未有妾可祔，虽有妾曾祖姑、妾姑，俱不得祔，而即之为始，以待后来，昭穆必不可乱也。妾皆为有子者而言。</p>
<p>诸侯不得祔于天子。天子、诸侯、大夫可以祔于士。</p>
<p>天子之子孙为诸侯、大夫者，墓地在天子兆域之外，不得祔也。士之子孙，虽骤贵而祔于祖之域可也。言“可”者，古未有天子祔士之事，以大夫祔士推之，无不可也。</p>
<p>右第十四章。</p>
<p>为母之君母，母卒则不服。为，于伪反。卒，子律反。</p>
<p>所谓“所从亡则已”也。</p>
<p>宗子，母在为妻禫。为，于伪反。</p>
<p>齐衰期之禫者，十三月而禫，十五月而除。非宗子，则母在不为妻禫。宗子之妻，承统而尊，故不以母在厌降。</p>
<p>为慈母后者，为庶母可也，为祖庶母可也。</p>
<p>谓庶母及祖庶母皆可为慈母也。“后”者，谓服齐衰期而以子道为之丧主也。妇人不与男子为昭穆，故可以祖庶母为慈母，然必祖命之。</p>
<p>为父、母、妻、长子禫。为，于伪反。长，丁丈反。</p>
<p>斩衰、齐衰虽异，其禫月同也。为君斩衰，则二十五月而除，于斯见矣。</p>
<p>慈母与妾母，不世祭也。</p>
<p>“妾母”，庶子所生母也。子则祭，孙则止矣。</p>
<p>丈夫冠而不为殇。妇人笄而不为殇。冠，古乱反。</p>
<p>“不为殇”者，丧如其服，祭则所谓“无后者”也。</p>
<p>为殇后者，以其服服之。</p>
<p>此谓诸侯世子及大宗之子以殇死，更无庶弟，求于从兄弟之列以为父后而不得，乃立其从子，以嗣殇者之父，而孙不可承祖以乱昭穆，则仍使承殇后；然虽为之后，以定世次，仍以其殇服服之而不为之斩，以殇无父道也。</p>
<p>右第十五章。</p>
<p>久而不葬者，惟主丧者不除，其余以麻终月数者，除丧则已。</p>
<p>“久而不葬”，谓有故不得葬，逾服外也。“不除”，不忍以吉居殡宫也。“其余”，谓旁亲也。“以麻终月数”，未葬则不变葛也。逾年而葬者期不变，逾九月而葬者大功不变，不变以终其月径除矣。葬者主人之事，疚在己而哀不可辍，旁亲不变斯足矣。</p>
<p>箭笄终丧三年。</p>
<p>“箭”，筱竹。“笄”，长尺。“终三年”者，妇人质，有除无变。</p>
<p>齐衰三月与大功同者绳屦。</p>
<p>“绳屦”，治麻为绳以结屦，别于疏屦也。“齐衰三月”者，衰裳绖皆与齐衰期同，而惟屦视大功，盖曾祖视祖而杀，其服当为大功，以一本故，服不可轻，而特减其月，乃因其可同而于屦示同焉。必于屦同者，屦轻故也。</p>
<p>右第十六章。</p>
<p>练、筮日、筮尸、视濯，皆要绖、杖、绳屦。有司告具，而后去杖。筮日、筮尸，有司告事毕，而后杖拜送宾。要，于宵反。去，邱矩反。</p>
<p>“练”，小祥之祭也。“要绖”，葛绖。男子除乎首，故惟要绖，去首绖也。“要绖”“绳屦”，皆练后之受服。犹“杖”者，大祥而后去杖也。视濯，则有司告具，主人往视而去杖。筮日、筮尸，则去杖莅筮，事毕而杖以拜送宾，不以杖临祭，礼也。</p>
<p>大祥吉服而筮尸。</p>
<p>“吉服”者，朝服而缟冠。祭吉礼，筮吉事，故练与祥皆必服其所变除之服。不言筮日者，文略耳。</p>
<p>右第十七章。</p>
<p>庶子在父之室，则为其母不禫。为，于伪反。</p>
<p>不命之士，父子同宫，其母虽妾，亦不降而服功，然十二月而除，父在厌之也。父没则禫。</p>
<p>庶子不以杖即位。</p>
<p>此下三言“庶子”，皆冢子以下之通称。为父杖止于中门外，不以即哭位，避丧主也。</p>
<p>父不主庶子之丧，则孙以杖即位可也。父在，庶子为妻，以杖即位可也。</p>
<p>適子、適妇之丧，父为之主，则其子与夫不敢以杖即位。庶子、庶妇，父所不主，私恩得伸矣。言“可”者，不命之士，父子同官，仍不得伸也。</p>
<p>右第十八章。</p>
<p>诸侯吊于异国之臣，则其君为主。</p>
<p>诸侯相朝，遇其大夫之丧，吊之可也。“君为主”者，臣不敢与君敌礼也。子中庭北面，哭而不拜。</p>
<p>诸侯吊必皮弁锡衰。所吊虽已葬，主人必免。主人未丧服，则君亦不锡衰。</p>
<p>“吊”，谓吊于异国之臣也。“锡衰”，麻之滑易者，十五升之缕而去其半，有事其布，无事其缕。“主人”，所吊者之子也。主君则素弁环绖以受吊。“未丧服”，未成服以前也。皮弁服袭裘。</p>
<p>右第十九章。</p>
<p>养有疾者不丧服，遂以主其丧。非养者入主人之丧，则不易己之丧服。养尊者必易服，养卑者否。养，于亮反。</p>
<p>“养”，侍养之也。男子不绝于妇人之手，妇人不绝于男子之手，故或无子，必亲属一人为之主养以待其终。“不丧服”者，己或先有丧服，必变之，服深衣，重养疾，避凶也。“遂以主其丧”者，病革将终，则易朝服，已死，袒免三日而成新丧之服也。“入”，谓闻丧而入哭也。虽新丧未成服，己旧有服，则仍其丧服，非为丧主，不舍故服也。“养尊”者，谓所养尊于所服也。“养卑”者，谓所服尊于所养也。</p>
<p>右第二十章。</p>
<p>妾无妾祖姑者，易牲而祔于女君可也。</p>
<p>妾不世祭而有妾祖姑者，或诸侯之礼也。“女君”，適也。“易牲”者，诸侯之妾少牢，不敢以卑牲加于適，易用大牢也。“可也”云者，中一以上祔，正也，弗获已，宁祔于適，必不可乱昭穆。</p>
<p>妇之丧，虞卒哭，其夫若子主之；祔，则舅主之。</p>
<p>“妇”，兼適妇、众妇而言。“若”，犹及也。夫没则子主之。“虞卒哭”，主于祭妇。“祔”者，祭告于舅之母也。</p>
<p>士不摄大夫，士摄大夫惟宗子。</p>
<p>“摄”，代为之主也。大夫之丧虽无主，旁亲之士不敢为之主，宗子尊则可以摄矣。小宗摄其五世，大宗摄合族。</p>
<p>主人未除丧，有兄弟自他国至，则主人不免而为主。</p>
<p>“兄弟”，主人之兄弟，亦死者之子也。既葬而或吊之，主人必免。兄弟以奔丧至，哀各自致，不为己来，故“不免”。若已除丧而因触生哀，主人既不丧，冠不可纯吉，则免。</p>
<p>右第二十一章。</p>
<p>陈器之道，多陈之而省纳之可也，省陈之而尽纳之可也。省，所景反。</p>
<p>从葬之器，有明器，有祭器，此谓祭器也。“陈”者，设之于庭；“纳”者，藏之于圹。“省”，减也。“多陈之”，以宾客所赠为荣；“省陈之”，务实而不为虚设。二者各有义而非丧纪之大节，君子精义而不执，类若此也。</p>
<p>右第二十二章。</p>
<p>奔兄弟之丧，先之墓而后之家，为位而哭。所知之丧，则哭于宫而后之墓。</p>
<p>“家”，奔丧者之家也。兄弟则可自为主，己方有服而殡已去宫，则从己之重，为位于家，不为主人也。“所知”，朋友也。“宫”，故殡宫也。以主人为主，故必先哭于其宫。</p>
<p>右第二十三章。</p>
<p>父不为众子次于外。为，于伪反。</p>
<p>父则有老者之道焉，即安以尊生可也，惟冢子统尊，则次于外。</p>
<p>右第二十四章。</p>
<p>与诸侯为兄弟者服斩。</p>
<p>尊亲兼至，虽仕于他国，必归而以臣礼服之。</p>
<p>下殇小功，带澡麻，不绝本，诎而反以报之。</p>
<p>“下殇”而“小功”，本皆齐衰之服，以殇而降尔。“本”，麻近根处也。小功本牡麻带，今但澡治其莩垢而不绝去其本。“报”，合结也。殇服之麻皆散垂，今则屈其余向上，合而纽结之，以本重降轻，使伸其哀也。</p>
<p>右第二十五章。</p>
<p>妇祔于祖姑，祖姑有三人，则祔于亲者。</p>
<p>“三人”，二继室也。“亲者”，其舅之所出。</p>
<p>其妻为大夫而卒，而后其夫不为大夫而祔句，于其妻则不易牲。妻卒而后夫为大夫而祔句，于其妻则以大夫牲。卒，子律反。</p>
<p>此谓大夫之妻祔于祖姑而祖姑则士妻者也。“其妻为大夫而卒”者，当妻卒时夫为大夫也。“其夫不为大夫而祔”者，当祔时夫被黜谪也。“于其妻不易牲”者，祔用二牲，祖姑一牲，妻一牲；今俱用士牲，不易也。“妻卒而后夫为大夫而祔”者，受命于卒后祔前也。“妻以大夫牲”者，祖姑仍用士牲，以未正祭，不敢辄荐贵者之礼，而妻从夫贵，即可易牲也。妇人荣辱因夫，不问存没，予夺皆听君命也。</p>
<p>右第二十六章。</p>
<p>为父后者为出母无服。无服也者，丧者不祭故也。“为出”之“为”，于伪反。</p>
<p>此以释《仪礼·丧服》篇文，不以私恩废宗祀也。然则父在祭非己主，虽適长子服之可矣。</p>
<p>右第二十七章。</p>
<p>妇人不为主而杖者，姑在为夫杖。“为夫”之“为”，于伪反，下同。</p>
<p>丧有主人，有主妇。母丧子或三年，为主妇。然妻于夫三从之义，恩笃分重，姑不能厌也。“为夫杖”者，以杖即位。</p>
<p>母为长子削杖。长，丁丈反。</p>
<p>齐衰则削杖矣。妻为夫苴杖，重于母，故不厌其杖。</p>
<p>女子子在室为父母，其主丧者不杖，则子一人杖。</p>
<p>“主丧者不杖”，谓无子而齐衰不杖，期以下者为之主也。“女子子在室”视童子，不杖，以无杖者故使伸其哀，则其长者一人杖，虽未笄，杖矣，不使均于无出也。然则童子不杖，而摄丧主者不杖则杖，愈可知矣。</p>
<p>右第二十八章。</p>
<p>缌、小功，虞卒哭则免。卒，子律反。</p>
<p>三月而葬，缌已且除，小功变矣。与于虞卒哭之祭，则必更免，送死之终，哀之尤也。言缌、小功，则大功以上可知。</p>
<p>既葬而不报虞，则虽主人皆冠，及虞则皆免。报，芳遇反。</p>
<p>“报”，谓反哭而即虞也。有故而不报虞，不可以久无饰，故主人亦冠。“及虞”，虽缌、小功更免。</p>
<p>为兄弟，即除丧已，及其葬也，反服其服。报虞卒哭则免，如不报虞则除之。为，于伪反。报，芳遇反。卒，子律反。</p>
<p>“兄弟”，该远兄弟。除丧而后葬，有故也，犹必反服其服，哀深于葬也。“除之”者，除于墓次。及其虞卒哭，又以免往。</p>
<p>远葬者比反哭者句，皆冠，及郊而后免反哭。比，毗至反。</p>
<p>“远葬”，谓墓地非一日之程。“比”，及也。道途不冠，则以骇众，故主人而下皆冠，及郊而后免以反哭。</p>
<p>君吊虽不当免时也，主人必免，不散麻。虽异国之君，免也。亲者皆免。</p>
<p>殡之明日成服，则不免矣。君于大夫视小敛，于士视大敛，皆当免时而吊。今君来虽迟，宠君之至如新丧，故“必免”。“不散麻”者，绖不垂余而结之也。大敛以前免而散麻，哀之至也。今为君而变尔，故不散。“免也”，谓亦如本国之君也。“亲者”，谓大功以上。</p>
<p>右第二十九章。</p>
<p>除殇之丧者，其祭也必玄。除成丧者，其祭也朝服缟冠。朝，直遥反。</p>
<p>殇不虞，除丧则吉祭之。“玄”，玄端，其裳黄。“成丧”，成人之丧。“祭”，祥祭。“朝服”，缁衣素裳。“缟冠”，不纯吉也，禫乃玄。</p>
<p>右第三十章。</p>
<p>奔父之丧，括发于堂上，袒，降踊，袭绖于东方。</p>
<p>谓已至殡宫时也。亲死小敛，括发于房，以尸未殡，故避其亵也。奔丧，已殡，故括发于堂上。袒者，亦袒于堂也。已括、“袒”，降东阶，西乡成踊，乃袭绖于序东。“袭”，掩其所袒之衣。“绖”，要绖也。“东方”者，主人之位。</p>
<p>奔母之丧，不括发，袒于堂上，降踊，袭免于东方，绖。</p>
<p>“不括发”者，至之明日，又哭而不括发也。父则三日五哭，皆括发，终五哭乃免。</p>
<p>即位，成踊，出门哭止。三日而五哭，三袒。</p>
<p>此统奔父丧、母丧而言，其礼一也。“即位”者，众主人先在丧次者及来哭之宾各即位也。“出门”者，成踊毕拜送宾，与众主人兄弟皆出门反次也。“三日”，通始至之日而言，初至一哭，明日又明日各朝夕再哭。“三袒”者，始至及两朝哭，皆升堂袒，视小敛、大敛也。</p>
<p>右第三十一章。</p>
<p>適妇不为舅后者，则姑为之小功。適，都历反。“为之”之“为”，于伪反。</p>
<p>“適妇”，冢子之妇，“不为舅后”者，夫死而无子，舅立庶子为后，则適妇夷于庶妇矣。“小功”，庶妇之服也。专言“姑”者，舅没而后为后者始定也。非天子诸侯无生立后之礼，皆定位于初丧。</p>
<p>右第三十二章。</p>
<p>《礼记章句》卷十五终</p>
<h6 id="阅读日期-2025年08月04日-2025年08月06日-共-3-天">阅读日期：
2025年08月04日-2025年08月06日 共： 3 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
