<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书373-2027年11月17日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书373-2027年11月17日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="船山公年谱后编">船山公年谱后编</h4>
<p>国朝康熙元年壬寅（一六六二），公四十四岁。</p>
<p>居败叶庐。闻明桂王被执，续《悲愤诗》一百韵，作《长相思》乐府。</p>
<p>《长相思》乐府，其一有云：“年华讵足惜，肠断受恩时。”其二有云：“他生就君结。”</p>
<p>诗有《长相思》乐府二首，《来日大难》乐府二首，《为宋子主人送高渐离入秦》七绝一首，《迎秋》五律八首，《咏史》六绝末注年分，语意似今年作。二十七首。《五十自定稿》。</p>
<p>[康熙]二年癸卯（一六六三），公四十五岁。</p>
<p>居败叶庐。</p>
<p>三月，看杜鹃花至铁墙拗，入王公恺六新庄，为和石灰泥壁。读金公堡前在灵溪洞所作《遣兴诗》。</p>
<p>《夕堂戏墨》卷二《读甘蔗生遣兴诗次韵而和之》：“今春看杜鹃花，不觉到铁墙拗。王君延我入新斋，为他和石灰泥壁，忽拈一帙，没其所自得，教认取谁家笔仗。卒读久之，乃知是者跛汉。王君笑指石灰桶，说寻常谓道人认得行货，今乃充此物经纪，眯着眼看秤斛邪？是十三年前借山在灵溪洞所作。”其三十二首有“卫公乞打大臣袍”句，“卫公”注：“甘蔗生故字。”己酉《效柏梁体寿王恺六》起云：“铁墙拗头绿凤栖。”</p>
<p>夏六月，次和金公堡《遣兴诗》。十五日，为之记。《遣兴诗》序：“于是次韵而和之，不能寄甘蔗生也。癸卯六月望，茱萸塘漫记。”</p>
<p>《广遣兴诗》。诗序未注年月，盖亦是年所作，故附于此。</p>
<p>冬，有疾。</p>
<p>甲辰《管大兄弓伯挽歌》序：“有明文学管嗣箕弓伯，以今癸卯冬卒于南岳百丈山。病乃使余有宿草而不得哭。”</p>
<p>诗有五言《绝句》三首，《五十自定稿》。《读甘蔗生遣兴诗次韵而和之》七律三十首，《广遣兴诗》七律三十首。《遣兴诗》</p>
<p>[康熙]三年甲辰（一六六四），公四十六岁。</p>
<p>居败叶庐。欧先生大生从游门下。</p>
<p>有《又雪同欧子直》诗。欧大生，字子直，衡阳人，康熙中贡生。《沅湘耆旧集》有传。</p>
<p>往哭管公嗣箕于其故居。</p>
<p>《管大兄弓伯挽歌》序：“其明年，姬六以亡托将改适，返灵筵于高节里之故居，乃申一恸，良慨然矣。”</p>
<p>为子攽娶文学近鲁公女刘氏。</p>
<p>生子五：若、兹、苍、薳、萭；女二。</p>
<p>过小云山下，访刘公近鲁，刘公导游小云山。嗣后岁一登之。</p>
<p>《小云山记》：“予自甲辰始游，嗣后岁一登之不倦。友人刘近鲁居其下，有高阁藏书六千余卷，导予游者。”</p>
<p>诗有《感遇》五古十一首，《寒日》五律一首，《人日》七律一首，《又雪同欧子直》七律一首，《五日携攽儿同子直洎贤从哲仲小饮分得端字》七律一首，《即事有赠》七律一首，《管大兄弓伯挽歌》歌行二首。《五十自定稿》。</p>
<p>[康熙]四年乙巳（一六六五），公四十七岁。</p>
<p>居败叶庐。重订《读书说》。</p>
<p>《和梅花百咏诗》序：“时方重订《读书说》。”</p>
<p>正月初七日，龙公简卿寄到洪公业嘉《梅花百咏》元稿，读之泪下。</p>
<p>《和梅花百咏诗》序：“今岁人日，得季霞伯兄简卿寄到伯修元稿，潸然读已。”</p>
<p>十八、十九日，连夕和洪公业嘉《梅花百咏》诗。</p>
<p>《和梅花百咏诗》序：“以示欧子直，子直欣然属和，仍从臾老汉为前驱祓道。”又：“遂乘灯下两夕了之。”</p>
<p>二十日，序《和梅花百咏诗》。</p>
<p>《和梅花百咏诗》序：“乙巳补天穿日，茱萸塘记。”《拾遗记》：“正月二十日为天穿日。江东以红缕系煎饼，置屋上，名补天穿。”</p>
<p>长女孙生。适兵部尚书刘尧诲嗣孙克谨子法忠。</p>
<p>三月初三日，序《潇湘小八景词》。</p>
<p>《满湘怨词》序：“乙巳上巳，茱萸塘记。”</p>
<p>过铁墙拗王公恺六山庄，看凤仙花。</p>
<p>有《恺六种凤仙花盈亩聊题长句》诗。</p>
<p>夏，游大云山妙峰庵。</p>
<p>《云山妙峰庵云是申泰芝炼丹处》诗有云：“首夏积翠鲜，停午条风凉。”</p>
<p>秋八月，登小云山，憩刘公近鲁小轩。围棋倦罢，演《王百穀集》，和其梅花绝句十首。</p>
<p>《和梅花百咏诗》附《追和王百穀梅花绝句十首》叙：“乙巳中秋，坐彭城君小轩，奕倦茶阑，索书以读，得《百穀集》。就中梅花七绝十首尤为清健，因次其韵。”</p>
<p>诗有《和陶停云赠芋岩五十初度》四言四首，《夏日端居》五古一首，《云山妙峰庵云是申泰芝炼丹处》五古一首，《恺六种凤仙花盈亩聊题长句》五排一首，《人日新晴》七律一首，《秋雨同子直》七律一首，《又雨》七律一首，《夜》七律一首，《五十自定稿》。《追和王百穀梅花七言绝句十首》。附《和梅花百咏诗》后。</p>
<p>[康熙]五年丙午（一六六六〉，公四十八岁。</p>
<p>居败叶庐。</p>
<p>春，发渐白。</p>
<p>《早春》诗有“谁道鬓添丝”之句。</p>
<p>诗有《秋阴》五古一首，《欧子直自南岳返讯之》五古一首，《咏百合》五绝一首，《结袜子》五绝一首，《早春》五律三首，《十二月八夜看月》五律一首，《初九夜再赋》五律。《五十自定稿》。</p>
<p>[康熙]六年丁未（一六六七），公四十九岁。</p>
<p>居败叶庐。</p>
<p>春正月初一日，过欧先生大生家围棋。</p>
<p>有《元日过子直弈》诗。</p>
<p>夏，避暑王公恺六山庄。</p>
<p>有《避暑王恺六山庄会夕雨放歌》歌行，有“雷声昨夜破疏星，片片余云留岳足”之句。</p>
<p>秋九月，李公跨鳌元配林孺人卒。公往吊，并卹其太孺人。</p>
<p>《故孝廉李一超以怀贞穷愁死不及有嗣息元配林孺人掖咡太孺人于痹病中十四年不舍榻右猝遘危疾临终悲咽以不得躬亲大事为憾啼声未绝而逝余于一超不浅视道路感泣者自逾涯量裁二诗以将哀尤为太孺人愍悼焉》诗，其一云：“转转金轮御朔风”，其二有云：“桂轮难满月三秋。”</p>
<p>公与石崖公同被难，刘公象贤居间得寝。招游虎塘，为序族谱。会刘公六帙初度，公即席为子敔聘其女为妇。</p>
<p>有《刘若启为余兄弟排难已招泛虎塘叙其家乘会当六帙帨辰欢宴之下遂允贶室子敔儿》诗。《姜斋文集·王江刘氏族谱序》序：“王江诸刘，潜明经是玉氏，湘孝廉若启氏，奉季昌先生之志，修其家乘，以示夫之而征言焉。”又：“夫之之举于乡也，与若启氏讲以世，石长氏偕以年而协以采。夫之伯兄既与若启氏讲，而游辟雍之岁，与季昌先生、寿玉氏、声玉氐、赐玉氏胥以齿。”刘象贤，《沅湘耆旧集》传：“字若启，湘乡人，崇祯壬午举人。鼎革后隐居深山，著书以终。”《鼓棹二集》有“友人刘懿庵营虎塘颇胜，没后鞠为茂草，赋此寄叹”《昭君怨》词。</p>
<p>诗有《四言杂诗》一首，《古意》五古一首，《问芋岩疾》五古一首，《正月十六夜重赋》五律一首，《元日过子直弈》七律一首，《故孝廉李一超以怀贞穷愁死不及有嗣息元配林孺人掖咡太孺人于痹病中十四年不舍榻右猝遘危疾临终悲咽以不得躬亲大事为憾啼声未绝而逝余于一超不浅视道路感泣者自逾涯量裁二诗以将哀尤为太孺人愍悼焉》七律二首，《刘若启为余兄弟排难已招泛虎塘叙其家乘会当六帙帨辰欢宴之下遂允贶室子敔儿》七律一首，《湖外遥怀些翁》七律一首，《寄怀青原药翁》七律一首，《竹枝词》七绝十首，《忍俊》七绝九首，《箜篌引》乐府一首，《避暑王恺六山庄会夕雨放歌》歌行一首。《五十自定稿》。</p>
<p>[康熙]七年戊申（一六六八），公五十岁。</p>
<p>居败叶庐。唐先生端笏游于门下。</p>
<p>《与唐须竹夜话》诗，其一有“九春初雨歇，花屐不相期”，其二有“鼎鼎千秋意，劳劳夜雨传。《六经》谁楚汉”云云。唐端笏，《沅湘耆旧集》传：“字须竹，一字躬园，衡阳人。”</p>
<p>次女孙生。适文学熊荣祀子时幹，字体贞。《柳岸吟》有《读易赠熊体贞孙倩》诗八首。</p>
<p>三月，至湘乡。与李公国相同泛湄水。</p>
<p>《湄水月泛同芋岩》诗有“春尽试新晴”句。</p>
<p>夏六月，留湘乡。与刘公象贤期徐公芳游虎塘，迟至。公病，遂先归败叶庐。</p>
<p>有《期徐蔚子虎塘迟至余暑病先归蔚子独留万绿与若启月饮共相太息寄此谢之》诗。徐芳，《沅湘耆旧集》传：“字蔚子，本姓徐，长沙人。育于湘乡简氏，故又从简姓。字在雍。顺治末贡生，官常德训导。有《种竹亭稿》，王船山先生序行。”</p>
<p>秋七月，成《春秋家说》。望日壬子，为之序。</p>
<p>《春秋家说》序：“迄今二十有二载，夫之行年五十。悼手口之泽空存，念菌蟪之生无几。恐将失坠，敬加铨次。著雍涒滩之岁相月壬子望，不孝征仕郎夫之述。”《春秋世论》序：“著雍涒滩之岁相月望日壬子，湘西草堂王夫之序。”案：草堂成于乙卯，本年戊申，不应有湘西草堂之名。著雍涒滩四字，传写必有讹误。然无从订正，姑附于此。</p>
<p>诗有《与唐须竹夜话》五律二首，《始晴》五律一首，《湄水月泛同芋岩》五律一首，《春日山居戏效松陵体》七律六首，《期徐蔚子虎塘迟至余暑病先归蔚子独留万绿池与若启月饮共相太息寄此谢之》七律一首，《答黄度长》七律一首，《得青原书》七律一首，《些翁补山堂诗和者数十人今春始枉寄次韵奉和并学翁体》歌行一首。《五十自定稿》。</p>
<p>[康熙]八年己酉（一六六九），公五十一岁。</p>
<p>居败叶庐。辑戊子以来所作古、近体诗，为《五十自定稿》。</p>
<p>《五十自定稿》五言古、五言绝句、五言近体、七言近体、七言绝句，皆始于戊子，余始于己丑、乙未、乙巳。</p>
<p>再继娶张孺人。</p>
<p>《家谱》云：“三配张孺人，生没失记。葬金兰乡姚家塘。”《因林塘小曲筑草庵开南窗不知复几年晏坐漫成》诗，其四有云：“钏声原宿业，崖蜜自先甘。寓目团栾浅，初心冷暖谙。”</p>
<p>孙夏生。</p>
<p>庚戌《哭殇孙》诗注：“以《大统历》立夏日生，名之曰夏。”其诗有“两日朱明留不得”句。</p>
<p>与唐先生端笏同游阁岩。因留岩中，为之剖示不学术源流。</p>
<p>《同唐须竹游阁岩》诗起云：“昨日初收梅雨天。”又有《同须竹晏坐阁岩》诗。《沅湘耆旧集·唐端笏传》引徐令素《唐躬国墓志》：“尝得《白沙集》《定山集》《传习录》诸书，读之而嗜。迎船山先生住阁岩，为剖示源流，因知有朱、陆同异，及后来心学之误。”《阁岩》为庚戌《怀入山以来所栖伏林谷二十九首》之一，注：“右湘西。”</p>
<p>秋，与唐先生端笏同游昭阳庵。</p>
<p>有《昭阳庵同须竹夜话云乘木叶秋波探五老之胜因便送之》诗。</p>
<p>至桃坞，访李公国相不遇。</p>
<p>《过芋岩不值》诗有云：“晴稻收云白，秋瓜切粉黄。”</p>
<p>客朱王孙翠涛听月楼，已而归山。</p>
<p>《听月楼倦客归山留别翠涛王孙》诗有“楼前湘水腻碧玉，细细波纹送远秋”及“黄菊将开酒将熟”之句。丙辰有《中秋同圣功庶先翠涛须竹饮听月楼诸公将送予下湘》诗。</p>
<p>九月初一日，公五十齿满。刘公懿庵、李公国相来祝。</p>
<p>有《不揆五十齿满懿庵见过留同芋岩小饮》诗。</p>
<p>和郭公都贤补山堂《洞庭秋诗》，并篇之记。</p>
<p>《洞庭秋诗》题注：“遥和补山堂作。”序：“己酉秋杪记。”</p>
<p>和八闽晓堂上人《芦雁绝句》。</p>
<p>《雁字诗》后记：“题此经一年矣。”又：“庚戌秋冬之隙，败叶庐记。”</p>
<p>冬，构草庵，开南窗，题曰观生居。石崖公来过。</p>
<p>有《因林塘小曲筑草庵开南窗不知复几年晏坐漫成六首呈桃坞老人石崖先生同作》诗，其一云：“暄风凌小雪，当砌炫冬荣。”其五云：“病畏朔风寒，南窗背岭安。”《姜斋文集》有《南窗铭》《观生居铭》。湘西草堂虎止公记：“次筑观生居，在茱荑塘上，易以茅堵窗楹，少容几杖。”</p>
<p>编《春秋左氏博议》。</p>
<p>《因林塘小曲筑草庵开南窗不知复几年晏坐漫成》六首，其三有“家学志《春秋》”句。</p>
<p>诗有《迥芋岩不值》五律一首，《深秋望子直》五律一首，《因林塘小曲筑草庵开南窗不知复几年晏坐漫成六首呈桃坞老人暨家兄石崖先生同作》五律六首，《家兄观夫之抄稿云墨迹似先征君垂示以诗哀定后敬和四韵》五律一首，《同唐须竹游阁岩》七律一首，《昭阳庵同须竹夜话云乘木叶秋波探五老之胜因便送之》七律一首，《不揆五十齿满懿庵见过留同芋岩小酌》七律一首，《寄和些翁补山堂诗已就闻翁返石门复次原韵寄意》歌行一首，《粤奴初识雪歌》歌行一首，《孤雁行和李雨苍》歌行一首，《读泾阳先生虞山书院语录示唐须竹》歌行一首，《听月楼倦客归山留别翠涛王孙》歌行一首，《效柏梁体寿王恺六》歌行一首，《六十自定稿》。《大统历闰腊》七绝一首，《分体诗》。《洞庭秋》七律三十首，《洞庭秋诗》。《题芦雁绝句》七言十八首。《雁字诗》。</p>
<p>[康熙]九年庚戌（一六七〇），公五十二岁。</p>
<p>居观生居。夏、秋仍居败叶庐，岁以为常。</p>
<p>《雁字诗》：“庚戌秋冬之际，败叶庐记。”壬子有《家兄期以中秋过败叶庐会恙未果吟见怀念逾月小愈袖诗下访适当闰望是夕人间谓为中秋夜坐不复对月敬和来篇奉酬》诗。</p>
<p>三女生。适文学李报琼子响明。</p>
<p>三月，孙夏殇。</p>
<p>《哭殇孙用罗文毅公慰彭敷五丧子韵》诗，有“两日朱明留不得”句。</p>
<p>秋，齿始落。</p>
<p>《齿落示敔子》诗有：“梧桐一叶已知秋，塞角催霜几耐愁。”</p>
<p>唐先生端笏从其兄端典以母氏苏太君六十寿，请侑辞。公为作《孝寿说》。</p>
<p>《苏太君孝寿说》：“庚戌之秋，两唐子为其母氏六秩寿，征有辞焉。”又：“非直以须竹之数与相游也。”</p>
<p>有疾，作《前后雁字诗》，附以旧作《芦雁绝句》，并记。</p>
<p>《雁字诗·前雁字诗十九首》序：“不期病中忽有阳鸟笔阵，如鸠摩罗什两肩童子出现，因吟十九首。”《后雁字诗十九首》序：“嗣吟十九首，首四十字。”</p>
<p>《怀入山以来所栖伏林谷三百里中小有丘壑各述以小诗得二十九首》。</p>
<p>公自注：《排子岭》《狮子峰》《黑沙潭》《续梦庵》《双髻峰》《黄沙潭》《溪波岩》《妙高峰》《车辙亭》《方广路》《啸台》《补衲台》《洗衲池》，右岳后；《青谷石门》《西石门》《松纹石亭》《坞云庵》，右祁、邵之间；《钓竹源》《云台山》，右零陵北洞；《西庄源》《小祗园》，右宜江；《小云山》《昭阳庵》《阁岩》《桃坞》《雪竹山》《茱萸塘》《败叶庐》《观生居》，右湘西。</p>
<p>作《广明大师小传》。</p>
<p>《姜斋文集·梳铭》跋：“新安黄将军金台，披缁称广明大师，请余为小传。”</p>
<p>铭笔、砚、墨、秘阁、砚盖、杖、拂子、围棋、梳、南窗、观生居。</p>
<p>《姜斋文集·砚铭》跋：“庚寅冬，桂林覆败，砚为叛吏挟家人夺去。既返山，无以和墨。刘平思畀一石子，外璞中腻，参差类小龟，即非至者，亦颇受墨。相随二十年矣。”</p>
<p>诗有《拟古》五言十九首，《怀入山以来所栖伏林谷三百里中小有丘壑辄畅然欣感各述以小诗得二十九首》五绝，《六十自定稿》。《拟阮步兵咏怀》八十二首，《六十自定稿》收二十四首，《编年稿》收五十八首。《哭殇孙用罗文毅公慰彭敷五丧子韵》七律二首，《齿落示敔子》七绝一首，《今日汉宫人》五律一首，《编年稿》。《前雁字诗》五律十九首，《后雁字诗》五律十九首。《雁字诗》。</p>
<p>[康熙]十年辛亥（一六七一），公五十三岁。</p>
<p>居观生居。夏、秋仍居败叶庐。</p>
<p>复用瞿、辛原体，吟《潇湘夜雨》《洞庭秋月》《平沙落雁》《远浦归帆》《渔村夕照》《山市晴岚》《山寺晚钟》《江天暮雪》大八景词。论潇、湘八景，因作《潇湘怨》一卷。</p>
<p>《潇湘大八景词》序：“余歌小八景来十六年矣。”又：“重吟大八景词，复用瞿、辛原体，旌初志也。”《潇湘怨词》后附《十景词》跋有云：“潇湘八景，不知始谁，差遣唯洞庭月、潇湘雨耳，他皆江南五千里所普摄也。”又：“潇水出自营浦，西北流五百里而得湘。湘水出兴安之海阳山，与漓背流，既合于潇，北流千二百里至巴陵，大江自西来注之，潇湘之名释而从江。此千五百里间，縠波绣壁，枫岸荻洲，清绝之名，于斯韪矣。迹不胜探，其尤者得十景焉：曰舜岭云峰，曰香潭绿水，曰朝阳旭影，曰浯溪苍壁，曰石鼓危崖，曰岳峰远碧，曰昭山孤翠，曰铜官戍火，曰湘湾曲岸，曰君山浮黛。各题一词，均寄调《蝶恋花》。”又：“情物各有因缘，归宿不迷于万古，视诸帆雁岚雪，悠悠无择地者，不犹贤乎？仆欲为此词，不知何以未暇。歌八景后，驱笔猎之。”《舜岭云峰》注：“潇水自江华西北流，至宁远九疑山北疑峰，恒有云藏其半岭，飞雨流淙，入潇水中。”《香潭绿水》注：“湘水径东安县东有沉香塘，石壁罅插一株，云是沉水香。澄潭清冷，绿萝倒影。”《朝阳旭影》注：“在零陵县潇水侧，去钴潭、愚溪不远，北十里为湘口，是潇、湘合处。”《浯溪苍壁》注：“在祁阳县。元次山勒颜鲁公《中兴颂》于崖壁。苔光水影，静目愉心。”《石鼓危崖》注：“衡阳县北，二水汇流，潭空崖古。”《岳峰远碧》注：“自衡阳北三十里，至湘潭六十里，岳峰浅碧，宛转入望。”《昭山孤翠》注：“一峰矗立江次，北去湘潭三十里，下为暮云滩。”《铜官戍火》注：“铜官浦在长沙北六十里。《曾刻本》讹“三”。芦汀远岸，水香生于始夜，渔灯戍火，依微暮色间，如寒星映水。”《湘湾曲岸》注：“湘阴县北三十六湾，云是马殷所开，萦回清澈。出此即渐入青草湖，李宾之诗“三十六湾湾对湾”者是也。”《君山浮黛》注：“湖光极目，至君山，始见一片青芙蓉浮玻璃影上。自此出洞庭，与江水合，谢眺所云“大江流日夜，客心悲未央”者，于是始矣。湖南清绝，亦于此竟焉。”</p>
<p>李公占解以王文恪公所撰其大父《大崖先生墓志铭》见寄，读竟，书后返寄。</p>
<p>《姜斋文集·读李大崖先生墓志铭书后》：“先生裔孙雨苍占解，年七十有三矣。以王文恪公所撰《墓志铭》寄唐生端笏，使与夫之共读。谨志其后，以讯雨苍，当如面谈矣。”《李雨苍占解年七十三矣书至期游南岳若必果者返寄驰望信宿》诗有“弥弥洞庭水，迢迢诸葛台”及“盈盈秋波生”之句。</p>
<p>方公以智屡劝逃禅，公不应。冬，书所示刘安礼诗见寄。</p>
<p>《极丸老人书所示刘安礼诗垂寄情见乎词愚一往吃呐无以奉答聊次其韵述怀》诗有云：“旧识五湖霜月好，寒梅春在野塘边。”《南窗漫记》：“方密之阁学逃禅洁己，授觉浪记莂，主青原，屡招余，将有所授。诵‘人各有心’之语以答之，意乃愈迫，书示吉水刘安士诗，以寓从臾之至。余终不能从。”刘安礼，名仲，吉水举人。隐于梅川，附《永历实录·刘季矿传》。</p>
<p>十二月，敏公子生蕃生。字怀姓，行三，邑文庠生。</p>
<p>《姜斋诗剩稿》有《示侄孙生蕃》五古。</p>
<p>过雪竹山，访茹蘖大师，留宿夜话。</p>
<p>《宿雪竹山同茹蘖大师夜话》有“烟笼雪压一枝轻”之句。辛酉《广哀诗·雪竹山道者智霈》注：“字茹蘖，昆明人，本姓张，以乡举任衡山令。己未，没于嘉兴之杨坟。”</p>
<p>诗有《偶望》七律一首，《极丸老人书所示刘安礼诗垂寄情见乎词愚一往吃呐无以奉答聊次其韵述怀》七律一首，《宿雪竹山同茹蘖大师夜话》七律一首，《六十自定稿》。《三月十一夜梦登天寿山》五律一首，《月坐怀须竹南岳》五古一首，《李雨苍年七十三矣书至期游南岳若必果者返寄驰望信宿》五古一首。《编年稿》。</p>
<p>[康熙]十一年壬子（一六七二），公五十四岁。</p>
<p>居观生居。夏、秋居败叶庐。</p>
<p>春，同唐先生端笏往祝刘公近鲁五十初度，即席赋诗。</p>
<p>《刘庶仙五十初度即席同唐须竹》诗有云：“于君烧烛耐春寒。”</p>
<p>三月，郭公都贤以文字坐系，没于江陵。公闻，遥哭。</p>
<p>《补山翁坐系没于江陵遥哭》诗，其二有“几问落花津”之句。《南窗漫记》：“丙戌，屯师湖上，未能前进一尺，而赋敛之重十倍。少司马天门郭公都贤《咏雪》诗云：’四望郊寒连岛瘦，一天白起奈萧何。’督使闻之怒甚，嗾悍帅害之，会溃败不果。公卒以文字取祸，卒于江陵。”</p>
<p>游二中园。</p>
<p>《二中园纪事为懿庵作》诗，其一有云：“穿风分柳径，随藓度兰风。”</p>
<p>四女生。字唐端笏子常适，字无适，戊午夭。</p>
<p>《姜斋文集·唐子无适墓表》：“湘西学者唐常适，字无适，年十八殁。其父躬园子悼之不欲生。”又：“无适凡两纳采，皆未成礼。其一先者予少女也，亦谨慧，七岁而夭。”</p>
<p>七月十六，长孙生若生。字以似，号竹溪，府学岁贡生，候选训尊。</p>
<p>八月，石崖公将来败叶庐，有疾不果。逾月小愈，始来。</p>
<p>有《家兄期以中秋过败叶庐会恙未果吟见怀念逾月小愈袖诗下访适当闰望是夕人间谓为中秋夜坐不复对月敬和来篇奉酬》诗。</p>
<p>方公以智卒于泰和萧氏。公闻，哭之。</p>
<p>《闻极丸翁凶问不禁狂哭痛定辄吟二章》诗，其一云：“败叶云中哭杜鹃”，其二云：“五湖烟水一霜林。”注：“传闻薨于泰和萧氏浮春园。”《广哀诗·青原极丸老人前大学士方公以智》注：“字密之，桐城人。国亡披缁，称愚者智。字无可，一号墨历。壬子卒于泰和。”</p>
<p>得唐先生端笏鄂中书，知李公占解卒于鱼山，遥哭之。</p>
<p>《得须竹鄂渚信知李雨苍长逝遥望鱼山哭之》诗，其二有“刚遣西风吹片叶”，其三有“柳岸霜风月已残”之句。《南窗漫记》：“嘉鱼李雨苍占解己酉寄余此诗，云欲涉湖相访，时年七十矣。阅两岁，遂长逝，不果所至。”</p>
<p>诗有《二中园纪事为懿庵作》五律二首，《刘庶仙五十初度即席同唐须竹》七律二首，《闻极丸翁凶问不禁狂哭痛定辄吟二章》七律，《冬夕》七律二首，《早春》七绝二首，《得须竹鄂渚信知李雨苍长逝遥望鱼山哭之》七绝五首，《六十自定稿》。《上已》五古一首，《春晴》七律二首，《家兄期以中秋过败叶庐会恙未果吟见怀念逾月小愈袖诗下访适当闰望是夕人间谓为中秋夜坐不复对月敬和来篇奉酬》七古一首，《补山翁坐系没于江陵遥哭》五律一首。《编年稿》。</p>
<p>[康熙]十二年癸丑（一六七三），公五十五岁。</p>
<p>居观生居。</p>
<p>三月，唐公克峻六十齿满，为文寿之。</p>
<p>《姜斋文集补遗》有《唐钦文六秩寿言》。《唐钦文墓志铭》注：“距生之年万历癸丑季春月十九日。”辛酉《广哀诗·唐处士克峻》注：“字钦文，己未没。”</p>
<p>秋七月，与唐先生端笏及其兄端典同游钟武故城。</p>
<p>有《新秋同唐古遗须竹游钟武故城归坐小轩夜语》诗，钟武，《汉书·地理志》属零陵郡，莽曰钟桓，应劭曰：“今重安。”故城在衡阳县西八十里。</p>
<p>冬，有疾。</p>
<p>有《家兄小筑耐园俯用夫之观生居韵病不能为偶句放时体叠前韵奉和》诗。</p>
<p>十二月，公疾未愈。</p>
<p>有《岁晚养疴》诗。</p>
<p>诗有《即事》五律一首，《晴步》五律一首，《咏菊答须竹》排律一首，《新秋同唐古遗须竹游钟武故城归坐小轩夜语》七绝四首，《咏雪》七律一首，《六十自定稿》。《期须竹》五古一首，《家兄小筑耐园俯用夫之观生居韵病不能为偶句放时体叠前韵奉和》五古六首，《岁晚养疴》五古五首，《李供奉集有笑矣乎悲来乎二歌识者知为齐己赝作辞翰弇滞既良然矣亦由无情而气矜如扪天求月天不可扪月况可得若仆今者可以笑未其悲则已夙矣因为补之》歌行二首。《编年稿》。</p>
<p>[康熙]十三年甲寅（一六七四），公五十六岁。</p>
<p>正月，吴逆三桂伪檄至衡州。</p>
<p>公至湘乡。</p>
<p>《上湘旅兴》诗有“寒山犹半绿”“习习江南暖”“几叶带疏黄”诸句。《湘西草堂记》：“因避滇氛，泛宅数载。”</p>
<p>二月，吴逆兵陷常德、岳州。长、宝、衡、永、郴、桂，相继沦陷。</p>
<p>三月，与唐先生端笏泛舟至郡。</p>
<p>《舟中上巳同须竹》诗有“客思荡如何”之句。</p>
<p>游伊山。</p>
<p>《伊山》诗，其一有“云烟开绿亩，金碧动青林”之句。伊山，在衡阳县北北三十里，晋桓伊读书处，一名桓伊山。</p>
<p>秋，与唐先生端笏渡洞庭，阻风青草湖。</p>
<p>《青草湖风泊同须竹与黄生看远汀落雁》诗有“珍重羽衣凉”“仙桂缀蟾光”“神带九秋霜”“回翔岂稻粱”“浣纱人伫久”“息机非倦止”诸句。</p>
<p>公有疾，寓僧寺。安远靖寇大将军多罗其勒公惝瞎，遣都统刘公省问。</p>
<p>《安远公所遣都护刘君过寓存问诗以赠之》诗有“佛灯灼灼茶碗清”及“秋风飐飐芦花苍，芦花如雪寒溪长”之句。</p>
<p>送蒙公正发先还故山。</p>
<p>《送蒙圣功暂还故山》诗有“秋风淫淫吹我衣”“凉日当襟返翠微”“青山料理勿取次，留之待我慰调饥”诸句。</p>
<p>冬，归。</p>
<p>《衡山晓发》诗，其一有“击楫迟枫浦，归心就翠微”，其二有“绿润不知冬，岳云第几峰”之句。</p>
<p>诗有《上湘旅兴》五律五首，《舟中上巳同须竹》五律一首，《伊山》五律二首，《衡山晓发》五律二首，《陈耳臣老矣新诗犹丽远寄题雪诸咏随意和之》五律四首，《青草湖风泊同须竹与黄生看远汀落雁》五排一首，《送蒙圣功暂还故山》七律一首，《六十自定稿》。《安远公所遣都护刘君过寓庵问病诗以赠之》七古一首，《赠俞西岩谁园》五古一首，《编年稿》。《寄怀陈耳臣兼怀安福陈二止》七律一首。《姜斋诗剩稿》未注年分，因本年有《和陈耳臣》诗，附题于此。</p>
<p>陈二止，名观，安福举人，甘贫砥节。吉安失守，与妻子诀，寓食攸县山寺，粗粝不给，或饮水以终日。附《永历实录·刘季矿传》。</p>
<p>[康熙]十四年乙卯（一六七五），公五十七岁。</p>
<p>公寓郡城北旃檀林，戴先生日焕来谒。</p>
<p>《戊戌岳后戴晋元见访今来复连榻旃檀口占》诗有“荏苒十八年，梦中时一遇”及“同君宿郊庵，四目还相注”之句。旃檀林，在郡城北二里。</p>
<p>二月，至长沙。</p>
<p>《长沙旅兴》诗有“楼船拟趁桃花水”句。</p>
<p>舟泊水绿洲，遇刘先生思肯，过舟为公写小照。</p>
<p>《走笔赠刘生思肯》诗云：“故园枝叶记君家，兄弟风流竞笔花。泛宅五湖君自远，相逢犹幸在长沙。”又：“水绿洲前鱼艇多，也来相伴晒渔蓑。逢君剪烛当深夜，奈此干戈满地何。”又：“老觉形容渐不真，镜中身似梦中身。凭君写取千茎雪，犹是先朝未死人。”</p>
<p>舟泊湘阴，追哭故明大学士华亭伯章文毅公旷。</p>
<p>有《三十六湾初见新绿》诗，《夜泊湘阴追哭大学士华亭伯章文毅公》诗。</p>
<p>渡洞庭湖，至于岳阳。</p>
<p>《湖水》诗有“湖水春山尽，巴丘战垒春”及“天涯同一寄，未必故园亲”之句。</p>
<p>三月，归至长沙。拜故明蔡忠烈公道宪祠。</p>
<p>《长沙旅兴》诗有“渔舟初绕碧波匀”及“随处桃花可问津”句。《蔡公祠》诗有“绿莎生庭际，春云相凄暄”句。《分体稿·送须竹之长沙》七律，其二有“江门曾荐瓣香哀”句，注：“江门，蔡公别号。祠在城西。”</p>
<p>还郡。董公达偕章文毅公子有谟由粤西还华亭，道阻，不得归。公遇之，延入旅舍。遂与唐先生端笏同游门下，受公所注《礼记》。</p>
<p>《行述》：“时值华亭章司马次子有谟南游阻道，府君延入，昼共食蕨，夜共燃藜，以所注《礼记》授之，夜谈至鸡鸣为常。游兵之为盗者窃听而异之，相戒无犯焉。”《沅湘耆旧集》引徐令素《唐躬园墓志》：“滇师抗命之年，章公子载谋有谟游粤西，不得归，因游于船山之门而问礼，旦夕与躬园偕。”《沅湘耆旧集》载虎止公赠董达五古，题云：“《董君达年八十矣以章大司马祠碑及陈烈妇碑文远来相访并示以载谋公子及公孙近札遣使入山道绻绻之意以期一晤作五言长诗答之》”，其诗云：“忆昔弱冠时，逢翁戎马间。言偕章公子，避地入寒山。先君称执友，往事述仁贤。丞相回落日，桑榆摧霜寒。翁为门下士，锋矢护完棺。秉彝有同心，言返吴江攒。翁志既已酬，薄游侠士坛。侠士葬郊麟，烈女悲贞鸾。上湘陈宜人，抱志没涟湍。至德必有邻，水怪匿神奸。洲拥烈妇坟，波激壮士肝。”，邓氏显鹤曰：“章文毅公旷卒于永州。陈夫人则其妾陈氏也。有武人要之，陈赴水死，湘人葬之涟溪东岸。大水冲啮溪岸，墓独无恙。”《昭山》诗有“深春花欲红”句。己未《送章载谋归吴淞》诗有“相逢及送别，都在落花时”句。</p>
<p>四月初五日，次孙生兹生：攽公次子，字允在，号佚庵。</p>
<p>六月，与李公缓山、章先生有谟同登回雁峰。</p>
<p>《与李缓山章载谋同登回雁峰次缓山韵》诗有云：“小有绿阴堪避暑，相看枯木不惊雷。”</p>
<p>秋七月，出郡城赴李公缓山之约。</p>
<p>《出郭赴李缓山之约桓伊山下遇雨》诗有“葛衣疏透雨珠间，习习轻风宿暑阑”之句。</p>
<p>八月，与蒙公正发同赴江西，至于萍乡。</p>
<p>《萍乡中秋同圣功对月》诗有“白头还作他乡客”及“自笑渔樵非泛宅”之句。</p>
<p>九月，归自江西。舟行至湘潭，阻风，访明将张公永明，吊其漓江殉难烈姬孙氏、吕氏。</p>
<p>《风泊中湘访张永明老将吊孙吕二姬烈死读辛卯以来诸公奖贞之篇放歌以言情孙吕事详故中舍管公记》诗云：“昭潭万波叠霜縠，南望漓江暮云绿。惊鸿叫云天不开，秋夕孤飞遥痛哭。二十六年春蔓长，我与张君四鬓霜。衰颜不死犹前日，湘女空灵郁渺茫。茫茫峒云结烟草，贞魂不舍苍梧道。哀歌血泪洒青天，管子嗣裘金郎堡。而我悲吟独待今，二十六年愁埋心。左掖蒙生俱未死，军中弹泪秋阴深。呜呼乎！往恨迷离无再说，一死人间万事决。君不见张君二妇漓江滨，俄顷千秋如截铁。”漓江在广西桂林府城东南。</p>
<p>遇湘乡东台山。</p>
<p>《东台山》诗有“百里初见山，西晖客望闲”及“半峰明紫树，渔舟隔浦还”诸句。东台山在湘乡县东十里，一名凤凰山，一名望岳峰，南连华盖，下瞰建水。</p>
<p>还观生居。于相去二里许石船山下，仍里人旧址筑草堂成，徙而居之。</p>
<p>《船山记》：“顾于此阅寒暑者十有七”，“辛未深秋记。”《草堂成》诗有“归舟湘水北，伐木逮秋清”“南窗仍夕暖，冬岭迓春晴”诸句。《湘西草堂记》：“先子《船山记》曰：‘船山者，吾山也。’敔今之记湘西草堂，亦谨记之曰：湘西草堂者，先子之草堂也。先子自前崇祯癸未张献忠陷衡后，湘、岳之间三十余年，□□踵接，终全志节，闭门撰著。迄岁庚子，乃徙居于湘西之金兰乡，卜舍于茱萸塘。初造小室，名之曰败叶庐。蓬檐竹牖，植木九柱，编篾为壁。次筑观生居，在茱萸塘上。易以茅堵窗楹，少容几杖。越十二年，再徙于石船山下，去观生居二里许，仍里人旧址筑湘西草堂。因避滇氛，泛宅数载，后复归草堂，定经诠，秩散稿，辑闲吟。而先子奄背，敔谨固遗书于屋右个，而火灾蚁虫之害，其震惊怵惕不一次也，因聚徒课业于其中。迄敔年六十，从游者数十人醵金为余寿。余受其金，授子婿曾生重建草堂，易瓦以葺，支椽以栌，炼砖以砌。敔年老病羸，以余年读遗书于其中。而从游之有志迄姻友之有力者，续捐赀刊先子遗书数种，藏板于右阁。敔手植刺松、侧柏、红梅、碧桃等树成荫，筼筜幽篁成林，而草堂益为都里所共式。逮敔年七十，诸生复醵金如旧，为余刊《小草》百篇。《小草》者，先后所成时艺。此不足传，而愚不之却者，亦以诸君始终培植草堂之意，不可忘也。余尝至黄州，见王公禹偁所作记之竹楼，今千余年矣，仍岿然一竹楼。岂有此不蛀不坏之竹楼乎？亦存乎人心之不没不朽而已。故举一竹楼，而其他为名贤之遗迹不可胜举。岂非人有同情，有陶令之‘吾爱吾庐’，而人亦爱其屋耶？但念徐文长诗云：’庭前几笔青青草，禁得倪们几斧斤？’今敔七十有五矣，盼新竹之娟娟而恐放其良心者，亦如牛山之旦旦而召斧斤也。拔毫为文，付诸子孙，读之者当如读《鸠》而三复也。是为记。”</p>
<p>诗有《昭山》五绝二首，《东台山》五律一首，《草堂成》五律一首，《残雪》七律四首，《长沙旅兴》七律一首，《郡归书怀寄懿庵》七律一首，《出郭赴李缓山之约桓伊山下遇雨》七律一首，《萍乡中秋同圣功对月》七律一首，《水口道中》七绝一首，《走笔赠刘生思肯》七绝三首，《题林良枯木寒鸦图图有李宾之题句》七绝四首，《风泊中湘访张永明老将吊孙吕二姬烈死读辛卯以来诸公奖贞之篇孙吕事详故中舍管公记》歌行一首，《石流篇》乐府一首，《稚子游原泽篇》乐府一首，《门有车马客》乐府一首，《夜坐吟》乐府一首，《豫章行》乐府一首，《顺东西门行》乐府一首，《猛虎行》乐府一首，《短歌行》乐府一首，《六十自定稿》。《长沙旅兴》七律一首，《江春望落日》五古一首，《三十六湾初见新绿》五古一首，《夜泊湘阴追哭大学士华亭伯章文毅公》七律一首，《湖水》五律一首，《赠程奕先》五古一首，《三月七日所闻》七律一首，诗云：“天涯帝子知谁在，今日生闻喜欲狂。淮泗补天功造化，苍梧扶鼎治衣裳。彤云日角传龙种，玄雾云签养豹章。重遣孤臣怜雪鬓，萍踪万一问津航。”《拜蔡公祠》五古一首，《次李缓山见寄韵即用其体书怀驰达》五古一首，《和程奕先长沙怀古》五古三首，《观涨》五古一首，《与李缓山章载谋同登回雁峰次缓山韵》七律一首，《渌湘杂兴》五古六首，《萍乡中秋同圣功对月》七律一首，《留别圣功》七律一首，《代出自蓟北门》乐府一首，《却东西门行》乐府一首。《编年稿》。《戊戌岳后戴晋元见访今来复连榻旃檀口占》五古一首。《姜斋诗剩稿》。</p>
<p>[康熙]十五年丙辰（一六七六），公五十八岁。</p>
<p>居湘西草堂。章先生有谟留从门下。</p>
<p>《春夕同载谋看月》诗有“草堂新筑延新月”及“湘山布谷未催耕”之句。</p>
<p>二月，吴逆伪将引萍乡败兵趣湘潭，扰茶陵，攸县。</p>
<p>夏，公渡湘，至斗岭。</p>
<p>《雨中过蒙圣功斗岭》诗，其五有云：“东行渡湘水，碧涌万重莲。”斗岭在衡州府城东二十里。</p>
<p>秋七月，在草堂。</p>
<p>有《早起草堂寓且牵牛花追忆懿庵》诗。</p>
<p>八月，下湘，将至长沙。十五日夕，蒙公正发、刘公近鲁、朱王孙翠涛、唐先生端笏饯饮听月楼。</p>
<p>《中秋同圣功庶先翠涛须竹饮听月楼诸公将送予下湘》诗，起云：“今宵犹对家山月，江阁同倾送远杯。”</p>
<p>舟中有疾。</p>
<p>《风泊昭山夹病中放歌》诗有云：“老病煎肌秋夜浅”及“荻叶敲蓬惊梦转”。</p>
<p>九月，留长沙。十月，至湘乡。补祝刘公懿庵七十初度。</p>
<p>《懿庵七十初度余留滞长沙不遂山中欢笑已乃泝涟访祝述怀》诗有“黄润沐霜液”“菊樽开已缓，杞实犹堪摘”诸句。</p>
<p>十一月，吴逆据衡州。</p>
<p>始撰《周易大象解》。</p>
<p>《周易内传发例》：“丙辰，始为《大象解》。”</p>
<p>诗有《早起草堂寓且牵牛花追忆懿庵》五律一首，《春夕同载谋看月》七律一首，《先秋一日作》七律一首，《六十自定稿》。《人日有寄》七律一首，《雨中过蒙圣功斗岭》五绝六首，《中秋同圣功庶先翠涛须竹饮听月楼诸公将送予下湘》七律一首，《风泊昭山夹病中放歌》七古一首，《涟江夕泛》五古一首，《褚公池》五古一首，《懿庵七十初度余留滞长沙不遂山中欢笑已乃泝涟访祝述怀》五古一首，《楠园翠涛诸公作瓶菊诗命仆和作》五律四首。《编年稿》。褚公池，唐诸遂良为潭州都督，行部湘乡赋诗处。</p>
<p>[康熙]十六年丁巳（一六七七），公五十九岁。</p>
<p>居湘西草堂。</p>
<p>春，乘小舟至郡，登回雁峰。</p>
<p>《重登回雁峰》诗有“朱甍如梦迷双岸，绿草当春覆一丘”及“渔舟战鼓皆今日，惭愧乾坤一影浮”诸句。</p>
<p>二月，大兵至长沙。吴逆由常德迎战，败走衡州。</p>
<p>秋七月，《礼记章句》四十九卷成。</p>
<p>《新秋望载谋》诗，其一注：“时载谋授馆于翠涛”，其二“周、秦焚后字”句注：“时《礼》注方竟。”</p>
<p>桐城余兼尊来访。</p>
<p>《桐城余兼尊昔为青原侍者归素以来崎岖岭外相值见访为录前寄极丸老人诗仍次原韵赠之》诗有“秋声不断有蝉吟”之句。</p>
<p>诗有《新秋望载谋》五律二首，《重登回雁峰》七律一首，《遣怀》七律四首，《桐城余兼尊昔为青原侍者归素以来崎岖岭外相值见访为录前寄极丸老人诗仍次原韵赠之》七律一首，《箜篌引》乐府一首。《六十自定稿》。</p>
<p>[康熙]十七年戊午（一六七八），公六十岁。</p>
<p>居湘西草堂。</p>
<p>闰三月，吴逆僭号衡州。其党以劝进表来属，公婉词拒之，逃入深山，作《祓楔赋》。</p>
<p>《行述》：“维时长啸一室，作《祓禊赋》。”潘撰传：“戊午春，吴逆僭号于衡阳。伪僚有以劝进表属先生者，先生曰：’某本亡国遗臣，鼎革以来，久逋于世。今汝亦安用此不祥之人为？’遂逃之深山，作《祓禊赋》。”《沅湘耆旧集》小传：“康熙初，吴逆僭号于衡。伪僚有以劝进表属者，先生曰：’某本亡国遗臣，所欠一死耳。今亦安用此不祥之人哉？’遂逃入深山，作《祓禊赋》。”赋曰：“谓今日兮令辰，翔芳皋兮兰津。羌有事兮江干，畴凭兹兮不欢。思芳春兮迢遥，谁与娱兮今朝。意不属兮情不生，予踌躇兮倚空山而萧清。阒山中兮无人，蹇谁将兮望春？”</p>
<p>三月初四日，三孙生苍生：攽公三子，字籀文，邑庠生，册名文园。</p>
<p>秋八月，吴逆死。大兵进规衡州。</p>
<p>四女夭，葬败叶庐左梅侧。</p>
<p>《梅阴冢》诗序：“船山老人幼女七岁，许字友人唐君之子者，以戊午八月夭。败叶庐左有梅一株，老人所玩息。庐圮梅存，因瘗其侧。老人女早晓字，动有闲则。尝自言：’使我且死，必不乱。’垂亡果然。老人哀之甚，且恐此土为樵犁所侵，诗以志之。”唐君，即须竹先生子，名常适，字无适。《姜斋文集补遗》有《唐子无适墓志》。</p>
<p>九月初一日，公六十初度。徐公芳以松杖、朱履、青袍、竹扇寄寿，公作启答谢。</p>
<p>《六十初度答徐蔚子启》：“指青松以似我，五大夫阅世空悲；进赤舄以邀仙，几屦今生更著。青袍无烦严武，用支肺病之寒；湘箑不拂元规，持却热中之暑。”</p>
<p>冬，与唐先生端笏会葬李公国相，归乘小艇，溯湘至郡。</p>
<p>《同须竹送芋岩归窆竟小艇溯湘转郡城》诗，其一有“飘零人在钓鱼船”，其二有“寒灰堕地皆千载”及“孤山错拟万株梅”诸句。</p>
<p>诗有《寄徐蔚子》五律一首，《小楼雨枕》七律四首，《春山漫兴》七律七首，《同须竹送芋岩归窆竟小艇溯湘转郡城有作》七绝二首，《戏作七夕词》七律三首，《梅花》七绝四首，《梅阴冢》歌行一首。《六十自定稿》。</p>
<p>[康熙]十八年己未（一六七九），公六十一岁。</p>
<p>居湘西草堂。</p>
<p>二月，大兵复衡州。</p>
<p>公与章先生有谟避兵楂林山中。著《庄子通》。</p>
<p>《避乱石鸡村同载谋小憩》诗，其一有云：“桃花影外天，微波动新绿。”《庄子通》序：“已未春，避兵楂林山。麏之室也，众籁不喧，枯坐得以自念：念予以不能言之心，行乎不相涉之世，浮沉其侧者五年，弗获已，所以应之者，薄似庄生之术，得无大疚愧？然而予固非庄生之徒也。有所不可‘两行’，不容不出乎此，因而通之，可以与心理不背。颜渊、蘧伯玉、叶公之行，叔山无趾，哀骀它之貌，凡以通吾心也。”又：“凡庄生之说，皆可因以通君子之道，类如此。故不问庄生之能及此与否，而可以成其一说。”</p>
<p>还湘西草堂，定经诠，秩散稿，辑闲吟。</p>
<p>《湘西草堂记》：“后复归湘西草堂，定经诠，秩散稿，辑闲吟。”</p>
<p>过观生居，见壁粘比岁人士酬赠韵语，尽为寓人掷弃，惟陈公五鼎二笺仅存，因和其《咏木鱼》诗二章。</p>
<p>《咏木鱼》引：“观生居壁粘比岁人士酬赠韵语，时复迎目，如相扬榷。仆与当世偶一往还觞咏耳，亦可不容志之。兵警后，为俗恶寓人尽掷弃之，非有长吉睚眦之怨，浪施和仲笺云之惧，能使人不气尽邪？唯攸县陈耳臣二笺仅存，徘徊不忍舍目，用觉其《咏木鱼》诗，辄和二章，不能寄耳臣，差贤于存没诸公之逢蠹蠈，无从静对已尔。”其二有“驯鸽依檐春雨静”之句。</p>
<p>章先生有谟辞还吴淞。</p>
<p>《送载谋归吴淞》诗有云：“相逢及送别，都在落花时。”</p>
<p>六月，序《庄子通》。</p>
<p>《庄子通序》：“是岁伏日，南岳卖姜翁自叙。”</p>
<p>秋，闻蒙公正发讣，赋诗挽之。</p>
<p>《闻圣功讣遽赋》诗有云：“回首故人无”及“藤花开独坐，萝月照霜须”诸句。</p>
<p>十二月，为唐公克峻作墓志铭。</p>
<p>《姜斋文集补遗·文学孝亮翁钦文墓志铭》：“岁在己未仲冬月二十一日辰时，翁坐而逝。”又：“以是岁季冬月壬申葬。”</p>
<p>诗有《避乱石鸡村同载谋小憩》五绝四首，《送载谋归吴淞》五律二首，《闻圣功讣遽赋》五律一首，《咏木鱼》七律二首。《六十自定稿》。《柳岸吟》一卷。《六十自定稿》自序：“此十年中别有《柳岸吟》”云云，究莫定为何年所作，姑附于此。</p>
<p>[康熙]十九年庚申（一六八〇），公六十二岁。</p>
<p>居湘西草堂。唐先生如心来游门下。</p>
<p>《唐如心见过》诗有“春草初生雪霰零”及“怜君问《礼》当深夜”诸句。《沅湘耆旧集》有虎止公《夏杪过撷翠堂有作赠主人唐如心》五律二首。</p>
<p>为子敔娶湘乡象贤公女刘氏。生子生范。</p>
<p>辑己酉、庚戌以来所作古近体诗，为《六十自定稿》。三月初三日为之序。</p>
<p>《六十自定稿》五言近体、七言近体、歌行，始己酉；五言古、五言绝句，始庚戌；七言绝句，始壬子；排律，始癸丑；乐府，始乙卯。《六十自定稿》序：“庚申上巳，湘西草堂记。”</p>
<p>作《瓶中勺药》排律，示诸门人。</p>
<p>有《见诸生咏瓶中芍药聊为俪句示之》排律。</p>
<p>夏四月，扶病过李公为好山居，信宿乃归。</p>
<p>《过李为好山居信宿》诗，其一有“紫雪桐花落，绿烟莎草凝”及“薄箑绪风胜”“淹留春病减”诸句。</p>
<p>《鼓棹初集》有“寿李为好”《瑞鹤仙》词，“为好送鱼苗谢之”《渔家傲》词各一阙。</p>
<p>秋，作蚁斗赋。</p>
<p>《姜斋文集·蚁斗赋》题注云：“庚申。”赋云：“维时灵雨既降，秋风载清。”</p>
<p>九月初四日，四孙生薳生：攽公四子，字内荣，号庸庵，邑庠生，册名大澍。</p>
<p>诗有《翠涛携诸子游瞻云阁》五古一首，《过李为好山居信宿》五律二首，《伏日》五律一首，《腊月一日寒雪有作》五律一首，《见诸生咏瓶中芍药聊为俪句示之》排律一首，《唐如心见过》七律二首。《七十自定稿》。《始春试笔》五律四首，《不雨》五律一首，《后不雨》五律一首，《重挽圣功》五律一首，《李叔晦秋信云同周令公来访未果》五律一首，《题翠涛新筑》五律四首。《分体稿》。</p>
<p>周令公，《沅湘耆旧集》传：“名士仪，号藿园，酃人，崇祯中拔贡。遭世乱不仕，闭户著书，作《史贯》十卷、《野获编》若干卷。书成，挾之遍游燕、齐、吴、越诸名胜，所至皆有题咏。有《迈吟秋感》《杭游杂咏》《南行句纪》诸集。”</p>
<p>[康熙]二十年辛酉（一六八一），公六十三岁。</p>
<p>居湘西草堂。</p>
<p>正月十五日夕，看月。</p>
<p>《元夕》诗有“望月竛竮出浅霞”句。</p>
<p>三女孙生。敔公出，适邵阳文学罗珪子智文。</p>
<p>三月，有疾。</p>
<p>《将夕》诗有“余春矜断雨”及“药市虚城郭”句。《复病》诗有“消病一春长”句。</p>
<p>夏，复病。</p>
<p>《复病》诗有“侵寻看柳絮”句。</p>
<p>五月十二日，石崖公曾孙永绵生：生祁公长子，字瓞思，邑庠生。</p>
<p>作诗示刘、李二生。</p>
<p>《示刘李二生》诗有“黄梅何日熟”之语。《鼓棹二集》有“病中与刘、李二生夜话”《摊破浣溪纱》词，又，“问刘存孺索香橙”《清平乐》词。《鼓棹初集》有“与李治尹夜话《致身录》事有感而作”《踏莎行》词。有“他年莫问草堂荒”句。乙丑，有《送刘生辑夏归省重庆》诗。《武夷府君行述》：“门下后学邵阳刘永治填讳。”案：公集“刘、李二生”凡两见，均未署名、字。故附录刘、李四君于此备考。</p>
<p>追悼熊公、文公之勇、章公旷、夏公汝弼、瞿公式耜、严公起恒、管公嗣裘、李公跨鳌、欧阳公惺、南岳僧性翰、郑公显祖、管公嗣箕、刘公惟赞、方公以智、刘公象贤、李公国相、雪竹山道者智霈、蒙公正发、唐公克峻，为《广哀诗》十九首。</p>
<p>《广哀诗》题注：“辛酉。”序云：“追平生交游凋替之频仍，老栖岩谷，唯病相耦而已。”又：“抑此但述哀情，不以隐显为先后，因长逝之岁月序之。杜陵《八哀诗》，窃尝病其破苏、李、陶、谢之体，今乃知悲吟不暇为工，有如此者。”《熊文学》注：“字渭公，黄冈人。癸未武昌陷，赴通山王府莲池死。”《文明经之勇》注：“字小勇，丁亥蓝山遇乱兵死。”《大学士章公旷》注：“字于野，号莪山，华亭人。赠华亭伯，谥文毅。丁亥死事于永州。”《夏孝廉汝弼》注：“字叔直，己丑避宁远山中，幽愤而卒。”《太傅瞿公式耜》注：“字在田，号稼轩，常熟人。庚寅留守桂陵，城陷死之。”《少傅严公起恒》注：“字秋冶，山阴人，寓籍真定。辛卯以抗孙可望被害。”《管中翰嗣裘》注：“字冶仲，说李定国迎跸拒孙可望不果。甲午遇害于永安州。”《李孝廉跨鳌》注：“字一超，避山中，甲午原作“乙未”，讹。卒。”《欧阳文学惺》注：“字叔敬，于予为中表兄弟，少予二岁。丙申溺湘水。”《南岳僧性翰》注：“丙申没。”《郑生显祖》注：“字忝生，襄阳冢宰公继之之曾依《续哀雨诗跋》补。从孙，予内弟也。从予学，略成文章。庚子夭。”《管文学嗣箕》注：“字弓伯，甲辰没。”《刘孝廉惟赞》注：“字子参，祁阳人，避隐山中，丙午告终。”《青原极丸老人前大学士方公以智》注：“字密之，桐城人。国亡披缁，称愚者智。字无可，一号墨历。壬子卒于泰和。”《刘孝廉象贤》注：“字若启，湘乡人，丁巳没。”《李孝廉国相》注：“字敬公，避隐桃坞，戊午告终。”《雪竹山道者智霈》注：“字茹蘖，昆明人，本姓张，以乡举任衡山令。己未没于嘉兴之杨坟。”《蒙谏议正发》注：“字圣功，崇阳人，己未没。”《唐处士克峻》注：“字钦文，己未没。”</p>
<p>秋八月十五日向夕，自观生居步归。</p>
<p>有《中秋向夕自观生居同刘生步归草堂》诗。</p>
<p>为先开上人订《相宗络索》。</p>
<p>《南天窝授竹影题用徐天池香烟韵》诗，其三有“微凉羽扇频摇曳”，其七有“高秋已瘦余清泚”句。其六注：“时为先开订《相宗》。”</p>
<p>为及门诸子说《庄子》。</p>
<p>《南天窝授竹影题用徐天池香烟韵七首》诗，其六注：“并与诸子注《庄》。”</p>
<p>诗有《春尽有会而作》五古一首，《始冬寓目》五古一首，《将夕》五律一首，《复病》五律一首，《示刘李二生》五律一首，《得嘉鱼李西华兄弟书追忆雨苍》五律一首，《中秋向夕自观生居同刘生小步归草堂月上》五律二首，《元夕》七律一首，《春兴》七律三首，《南天窝授竹影题用徐天池香烟韵》七律七首，《春月歌》歌行一首，《来者之日歌》歌行一首。《七十自定稿》。《广哀》五古十九首，《后斸蕨行》歌行一首。《分体稿》。</p>
<p>[康熙]二十一年壬戌（一六八二），公六十四岁。</p>
<p>居湘西草堂。</p>
<p>正月，送李先生治尹游邵阳。</p>
<p>有《治尹始春为邵阳游有赠》诗。</p>
<p>省石崖公长夏庵。</p>
<p>有《春初雨歇省家兄长夏庵》诗。</p>
<p>五月五日，同刘、蒙二生小饮。</p>
<p>有《五日同刘蒙二生小饮》诗。</p>
<p>悼万峰韬长老。</p>
<p>《万峰韬长老去年寄书有不愿成佛愿见船山之语闻其长逝作此悼之》诗。有“瞿塘烟棹在，洣水接湘川”句。案：瞿塘峡在四川夔州俯。洣水出酃县，流经茶陵，至攸与攸水合。盖蜀人，住持于酃、茶、攸三县间之山寺。</p>
<p>六月，疾病。</p>
<p>有《当暑沉疴》诗。</p>
<p>秋七月，熊公男公来访，为公疗病愈。</p>
<p>《熊男公过访》诗有“遥山清露条，木末素月上”及“炯炯河鼓星，迢迢天汉广”之句。丙寅《述病枕忆得》：“今年病垂死，得友人熊男公疗之而苏。”《鼓掉初集》有“过熊男公夜话”《浣溪纱》词。</p>
<p>九月乙巳朔，识《说文广义》。</p>
<p>《说文广义发例》：“岁在壬戌季秋月乙巳朔，船山老农识。”</p>
<p>十月甲戌朔，识《噩梦》。</p>
<p>《噩梦序》：“元黓阉茂之岁阳月朔旦甲戌，船山遗老识。”</p>
<p>十一月，复病，至十二月未愈。</p>
<p>《偶成》诗有“久病春难待”及“雪瓦封灯暗”之句。</p>
<p>诗有《和周履道对春雪》五古一首，《和高季迪风雨》五古一首，《春初雨歇省家兄长夏庵□□□□□中惘然有作》五古六首，《熊男公过访》五古一首，《偶题》五律一首，《七十自定稿》。《忽忆》五律二首，《治尹始春为邵阳游有赠》五律一首，《剖香橼感恨》五律二首，《六月二十二日》五律一首，《五日同刘蒙两生小饮》五律一首，《万峰韬长老去年寄书有不愿成佛愿见船山之语闻其长逝作此悼之》五律一首，《当暑沉疴》五律二首，《偶成》五律二首，《夜》七律一首，《怀须竹》七律一首，《后行路难》歌行一首，《东飞伯劳歌》歌行一首。《分体稿》。</p>
<p>[康熙]二十二年癸亥（一六八三），公六十五岁。</p>
<p>居湘西草堂。</p>
<p>春正月甲辰朔，序《经义》。</p>
<p>《经义》序：“癸亥孟春甲辰朔，王夫之记。”</p>
<p>十三日，五孙生范生，敔公长予，字复淳。</p>
<p>秋八月，有疾。</p>
<p>有《八月初六夜病不得寐有会而作》诗。</p>
<p>过先开上人精舍看丹桂。</p>
<p>有《先开移丹桂一株于窗下作供为赋十六韵》诗，起云：“静馆香成界，空林影结邻。”结云：“赤旃檀荫合，谁道苾刍贫。”</p>
<p>九月初九日，同熊公男公与中涵、存孺、于礼诸先生，集别峰庵二如精舍。公越日归。有《九日同熊男公与中涵存孺于礼集二如精舍》诗。《寒雨归自别峰庵寄同游诸子》诗有“霜磬警昨清”之句。戊辰，有《别峰庵二如表长老类知余者对众大言天下无和峤之癖者唯船山一汉愧不克任而表师志趣于此征矣就彼法中得坐脱其宜也诗以悼之》七律。案：中涵，集中不再见。《鼓棹二集》有“问刘存孺索香橙”词。甲子，有《待于礼》诗，又，《仿李邺侯天覆吾歌广其意示于礼》，附此备考。</p>
<p>冬十一月，述武夷公行状。</p>
<p>《姜斋文集补遗·武夷府君行状》：“岁在癸亥仲冬，不孝季男夫之状。”《家谱·谭太孺人行状》：“不孝夫之既受命于介之，述先君子状。”又：“先君子几筵方彻，太孺人遽罹终天之惨痛，抑三十有四年矣。”</p>
<p>述谭太孺人行状。</p>
<p>《姜斋文集补遗·谭太孺人行状》：“岁在癸亥仲冬月，不孝男王夫之泣血状。”案：《家谱》无月日，《曾刻本》同。《补遗》有月日，而字句多异。俟考。</p>
<p>为李公国相订定遗稿。</p>
<p>有《为芋岩定遗稿感赋》诗。《南窗漫记》：“芋岩李敬公国相遗稿属余订定，今录其佳句”云云。</p>
<p>得安成刘公敉功书，知举主欧阳公霖已卒于庚申，赋诗将哀。</p>
<p>有《得安成刘敉功书知举主黄门欧阳公已溘逝三年矣赋哀》诗。《春秋家说序》：“进业于安成刘氏。”</p>
<p>诗有《寒雨归自别峰庵寄同游诸子》五古一首，《人日》五律一首，《初秋》五律三首，《先开移丹桂一株于窗下作供为赋十六韵》排律一首，《咏风戏作艳体》排律一首，《七十自定稿》。《田家始春杂兴》五古三首，《夕凉》五古二首，《游仙诗》五古八首，《连雨言情》七律一首，《九日同熊男公与中涵存孺于礼集二如精舍》七律二首，《病》七律三首，《为芋岩定遗稿感赋》七律二首，《八月初六夜病不得寐有会而作》七律一首，《得安成刘敉功书知举主黄门欧阳公已溘逝三年矣赋哀》七律四首，《七言绝句》八首，《香橼》七绝一首，《遣病》七绝八首，《桃花流水引》七绝六首，《诺皋》七绝三首，《读碧云集感赋》七绝三首。《分体稿》。</p>
<p>[康熙]二十三年甲子（一六八四），公六十六岁。</p>
<p>居湘西草堂。</p>
<p>春正月，病。</p>
<p>《客至》诗有“病眼忘春赏，芳辰竞客游”之句。</p>
<p>因松江董公斯行请竟陵吴公既闲撰武夷公暨谭太孺人墓志铭。</p>
<p>《病起连雨》诗注：“春初，因松江董斯行请志铭于竟陵吴既闲。”董斯行，疑即董达。铭卒未至，附志于此。</p>
<p>三月，尤病。徐公合素以书自郡城来讯。</p>
<p>《徐合素自南来抵郡城远讯船山代书答之尊世父暗公从海上卒于岭表廿余年矣因寓我尚为人之叹》诗有“梅霪风困药炉烟”及“归舟知泛桃花水”句。</p>
<p>夏四月，扶病理故人书柬。</p>
<p>《初夏》诗有“病骨喜衣轻，药裹虫丝剔”及“故人缣素在，装裹趁初晴”诸句。</p>
<p>五月初四日夕，扶病读唐先生如心近诗，口占寄意。</p>
<p>有《五日前一夕唐如心以近诗见问病废夜读久矣即夕口占寄意》诗。</p>
<p>初五日，作《俟解题词》。</p>
<p>《俟解题词》：“甲子重午，船山病笔。”</p>
<p>秋七月，疾愈。</p>
<p>《瓜圃夕凉》诗有“初萤明青圳”“樾径珠露泫”“绪风惬凉襟”“披衣视霄汉”诸句。</p>
<p>冬十月朔，复病。连雨不得省墓。复待吴公既闲所撰志铭不至，为之痛哭。</p>
<p>《病起连雨》诗，其一有“风定小容秋叶缓”及“黄橙丹柏看冬荣”，其二有“寒衣姑缓待霜威”，其四有“潜圣峰云碧万层”及“扶病今生梦一登”诸句。自注云：“病不得省墓，春初，因松江董斯行请志铭于竟陵吴既闲，期以秋至，不得。垂死病中念此二事，唯有痛哭。”</p>
<p>十二月，雪。先开上人来问疾。</p>
<p>《先开过问病赠之》诗注：“时雪大作。”</p>
<p>以诗寄衡山戴先生日焕。</p>
<p>《代书寄衡山戴晋元》诗有“松梢浅著余冬雪”之句。</p>
<p>诗有《瓜圃夕凉》五古二首，《冬日晚照书怀》五古一首，《岁旱》五律一首，《客至》五律一首，《初夏》五律二首，《待于礼》五律一首，《先开过问病赠之》五律一首，《冬夕》五律一首，《徐合素自南来抵郡城远讯船山代书答之尊世父暗公从海上卒于岭表廿余年矣因寓我尚为人之叹》七律一首，《五日前一夕唐如心以近诗见问病废夜读久矣即夕口占寄意》七律一首，《寄周令公》七律一首，《病起连雨》七律四首，《水仙》七绝一首，《代书寄衡山戴晋元》七绝二首。《七十自定稿》。《大墙上蒿》乐府一首，《树中草》乐府一首，《咏风》排律一首。《分体稿》。</p>
<p>[康熙]二十四年己丑（一六八五），公六十七岁。</p>
<p>居湘西草堂。</p>
<p>春正月辛酉朔，作《遣怀》诗。</p>
<p>《辛酉日遣怀》诗，其一云：“短烛空烧柏，浊醪不荐椒。岁华知几日，人道是今朝。”其三云：“暖气幸霜余，留寒酿春雪。药力不峥嵘，眉间蹙千撷。”</p>
<p>大凌。作《冰林诗》。</p>
<p>《冰林诗》引：“癸巳春，作《冰林》近体十章，亡友刘子参许以伟丽。子参谢世，稿亦佚亡。今年始春承腊，万林一色，忆前时清思，渺不相即。率尔别裁，不能就泉台问子参才尽否。相赏无人，虽拙何嫌哉！”</p>
<p>二月十九日，石崖公曾次孙永绩生。</p>
<p>祁公次子，字绎思，号云轩，郡文学。</p>
<p>六孙生万生：攽公五子，早夭。</p>
<p>舌剑韬以书寄讯，赋诗答之。</p>
<p>《代书答舌剑韬》诗有“洣水东流岳阜西”及“草软烟柔一杖藜”句。</p>
<p>夏，游明溪寺，留宿。山僧导游珍珠岩。</p>
<p>《宿明溪寺山僧导游珍珠岩》诗有“阴壑埋光生夏寒”句。《鼓棹二集》有“游珍珠岩”《行香子》词。珍珠岩，在衡陌县西百里，中宽三丈许，石径盘旋而入。</p>
<p>登西冈，望南岳诸峰。</p>
<p>有《西冈望南岳》诗。</p>
<p>秋八月，《楚辞通释》十四卷成。</p>
<p>《楚词通释·序例》：“岁在乙丑秋社日，南岳王夫之释。”</p>
<p>九月，刘先生辑夏归。</p>
<p>《送刘生辑夏归省重庆》诗有“玳瑁霜云拥翠屏”句。</p>
<p>病中勉为从游诸子作《周易内传》。</p>
<p>《秋雨延旦晓起》诗有“息疴方及晨”句。《周易内传跋》：“岁在乙丑，从游诸子求为解说。形枯气索，畅论为难，于是乃于病中勉为作传。”</p>
<p>诗有《西冈望南岳》五古一首，《秋雨延旦晓起有作》五古一首，《雨夕梦觉就枕戏效昌黎体近梦》五古一首，《吟已犹不得曙再次前韵广之》五古一首，《红叶》五律二首，《代书答舌剑韬》七律一首，《宿明溪寺山僧导游珍珠岩》七律一首，《秋兴》一首，《辛酉日遣怀》五绝四首，《罂粟》五绝一首，《相思子》五绝一首，《山月歌》七施一首，《白云歌》七绝五首，《杂咏》七绝四首，《又雪》七绝一首，《送刘生辑夏归省重庆》七绝一首。《七十自定稿》。《偶然作》五古五首，《石门有靖康勒字》五古一首，《冰林》七律十首，《初秋》七律三首，《惊秋》七律一首，《白雀》七律四首，《朱鹭》乐府一首，《君马玄》乐府一首，《战城南》乐府一首，《艾如张》乐府一首，《圣人出》乐府一首，《上邪》乐府一首，《上之回》乐府一首，《雉子斑》乐府一首，《翁离孙》乐府一首，《思悲翁》乐府一首，《巫山高》乐府一首，《上陵》乐府一首，《芳树》乐府一首，《有所思》乐府一首，《临高台》乐府一首，《远期》乐府一首，《四言杂诗》三首。《分体稿》。</p>
<p>[康熙]二十五年丙寅（一六八六），公六十八岁。</p>
<p>居湘西草堂。</p>
<p>春正月，公疾未愈。</p>
<p>《早春余雪属目偶成》诗有“药裹尤畴昔”及“知否韶华借”句。</p>
<p>公疾病，熊公男公疗之而愈。</p>
<p>《述病枕忆得》：“今年病垂死，得友人熊男公疗之而苏。”</p>
<p>晦日，石崖公卒，年八十。公扶病赴长乐乡奔丧。</p>
<p>《文学原氏墓志铭》：“贞献先生以丙寅正月晦日卒。”</p>
<p>夏五月，跋石崖公《耐园家训》。</p>
<p>《姜斋文集·耐园家训跋》：“柔兆摄提格之岁，律中蕤宾，中浣谷旦，季弟夫之跋。”</p>
<p>六月，书《传家十四戒》授长孙生若。</p>
<p>《家谱·传家十四戒》：“勿作赘婿；勿以子女出继异姓及为僧道；勿嫁女受财，或丧子嫁妇，尤不可受一丝；勿听鬻术人改葬；勿作吏胥；勿与胥隶为婚姻；勿为讼者作证佐；勿为人作呈诉，勿作歇保；勿为乡团之魁；勿作屠人·厨人及鬻酒食；勿挟枪弩网罗禽兽；勿习拳勇咒术；勿作师巫及鼓吹人；勿立坛祀山跳神。能士者士，次则医，次则农工商贾，各惟其力与其时。吾不敢望复古人之风矩，但得似启、祯间稍有耻者足矣。凡此所戒，皆吾祖、父所深鄙者。若饮博狂荡，自是不幸而生此败类，然其由来，皆自不守此戒，丧其恻隐、羞恶之心始。吾言之，吾子孙未必能戒之，抑或听妇言、交匪类而为之。乃家之绝续在此，故不容已于言。后有贤者，引伸以立训范，尤所望而不可必者，守此亦可以不绝吾世矣。丙寅季夏，姜斋七十老人书。”曾刻本“亦可以不绝吾世矣”下有“丙申季夏，先人书授，长虑坠失此纸，如捐余骴骸。孙男生若谨志。”二十五字。“申”，“寅”之讹，兹附正。</p>
<p>末伏日，《述病枕忆得》诗。</p>
<p>《述病枕忆得》：“岁在丙寅末伏日，船山述。”</p>
<p>作《石崖公传略》。</p>
<p>有《为家兄作传略已示从子敞》诗。</p>
<p>作《满江红》词答慰。</p>
<p>《鼓棹二集》“家兄倾背后，诸君见慰重叠，恤其衰病，有逾量之奖，含泪作此答之”《满江红》词。</p>
<p>永兴李公朴大为石崖公作墓志，公因敞公修谢，以诗寄讯。</p>
<p>有《便江李尔雅尊人震隅先生先君同谱执友乙酉夫之侍先君避兵于便馆其宅上尔雅方垂髫同侍近乃通问山中为先兄志墓侄敞修谢因感怀寄讯》诗。李尔雅，名朴大，永兴人。康熙辛酉举人，戊辰进士。母老不仕，家居授徒，以正心诚意为教，一时宗之。</p>
<p>冬十月，敞公以哀毁成疾，亟抱石崖公遗书授公，乞为订正传之。二十一日卒于石崖公殡宫，年五十有七。</p>
<p>《文学原氏墓志铭》：“其卒也，啼号不绝于口，阅六月而病；愈衰，又四月而亡。哭抱遗书，授余为订正而传之。”石崖公有《诗传合参》卷，《姜斋文集》有《诗传合参》序。《致身录》一卷，《寄题祠屋》诗有“《致身录》在凭谁续”句。《周易本义质》四卷，《诗经尊序》十卷，未知是否即《诗经合参》。《春秋四传质》十二卷。以上见唐鉴《学案》。</p>
<p>公力疾至长乐乡耐园治丧事。从弟尔弼公、时若公、指日公，从侄我文公、君召公、吉从公，从孙子美公辈数十人俱往吊。</p>
<p>《家谱·丙寅岁寄弟侄书》：“三兄之丧，贤弟侄跋涉远赴，隆礼致祭。”《寄弟侄书》虎止公跋：“岁丙寅，伯父石崖公、七兄原相继奄背，先子力疾过长乐治丧事。二叔尔弼翁、七叔时若公、指日公，兄我文、弟君召、吉从、侄子美辈数十人俱就位哭，已而共慰孤侄生祁，相为款叙。”尔弼公名良佐，聘贤公次子，凤岐公孙，宥公曾孙，任公元孙。公六世孙，统公七世孙，与公共八世祖能。指日公名顺之，星聘公子，惟睿公孙，廪公曾孙，与公共高祖宁。我文公名元修，号则庵，府庠生良臣公子，象贤公孙，风旸公曾孙，庞公元孙，任公六世孙。君召公名应潮，良兰公子，智贤公孙，风翔公曾孙，任公六世孙。子美公名生彦，号国望，京元公子，心纯公孙，仁贤公曾孙，凤翎公元孙，宥公六世孙。</p>
<p>公与弟侄辈约修族谱。</p>
<p>《寄弟侄书》虎止公跋：“相为款叙，因之先子有修族谱之约。”</p>
<p>公归，作《哀鸿赋》。</p>
<p>《姜斋文集·哀鸿赋》注：“丙寅为石崖先生作。”《寄弟侄书》虎止公跋：“先子归而为《哀鸿赋》，为哀伯父作也。”《家谱·丙寅岁寄弟侄书》：《姜斋文集补遗》同。“三兄之丧，贤弟侄跋涉远赴，隆礼致祭，固祖宗福泽所垂，实贤弟侄敦睦厚道，足知吾家自此昌盛无穷矣。愚兄且悲且喜，言不能尽。但恨客繁事冗，不能相陪快谈，以展老夫欲言之怀。病躯日衰，后会又未知何日也。愚于家族素未能致一情，但养拙自守，不敢一丝刻薄，得罪先人。今年已衰老，惟有此心，愿家族受和平之福，以贻子孙，敢以直言为吾宗劝诫，此尔弼、指日兄弟居尊长之位，所宜同心以修家教者也。和睦之道，勿以言语之失、礼节之失，心生芥蒂。如有不是，何妨面责，慎勿藏之于心，以积怨恨。天下甚大，天下人甚多，富似我者，贫似我者，强似我者，弱似我者，千千万万，尚然弱者不可妒忌强者，强者不可欺凌弱者，何况自己骨肉！有贫弱者，当生怜念，扶助安生；有富强者，当生欢喜心，吾家幸有此人撑持门户。譬如一人左眼生翳，右眼光明，右眼岂欺左眼，以灰屑投其中乎？又如一人右手便利，左手风痹，左手岂妒忌右手，愿其同瘫痪乎？不能于千人万人中出头出色，只寻常自己骨肉中相凌相忌，只便是不成人。戒之！戒之！从前或有些小事，动闲气，如往岁到官出丑，愚甚恨之。愿自今以后，长似昨在三兄柩前，和和顺顺，骨肉相关一般。一刀割断前日不好之心，听老夫此语，光明正大，宽柔慈厚，作一家风范。幸祖宗覆庇，无门户之苦，可不念哉！因诸弟侄昨日厚于家庭之义，深为感慰，故进愚言。尔弼、指日二弟，我文侄，当以此遍告众位。我文公平仁恕，若有小小不平，当听其劝诫，或不妨令攽、敔两人知之。止期一切忘情，一家欢聚而已。缕缕不尽。七十老人夫之白。”《与我文侄》：“吾侄和蔼安静，一家所服。倡先远涉致祭于叔兄，相见之下，悲喜交集，而事冗客众，不能从容尽谈，为恨恨耳！一札寄众位弟侄，烦遍致之。城中众位看毕，乃寄指日叔。愚但空言之。吾侄日与周旋，以善养人，全赖涵育熏陶之力也。前有纸数幅，思携归书，与裁帖者混用，仅觅纸二幅，草次书呈，不足为重。他日衰草荒丘，如见老叔耳。承许过我一看，可辍冗作十日聚首否？生前愿见贤者也。族谱事，愚但能任撰次督责之劳。目前兴事，全在幼重，幸与决商之。叔夫之白。”《与幼重侄》：“哀冗之下，不能与吾侄一言。闻将过我，企望企望。侄年渐老，宜步步在根本上着想。多谋多败，重辄召辱，切戒！切戒！有公礼谢众弟侄，烦我文遍致之。族谱事何如？恐只成画饼耳。”</p>
<p>十二月二十四日，明庄烈帝暨公舅氏谭公星欹愍忌，以诗写悲。</p>
<p>有《小除夕写悲是日为烈皇圣诞先舅氏谭星欹先生亦以是日生括众哀为一章》诗。</p>
<p>诗有《早春余雪属目偶成》五律一首，《夏夕》五律一首，《为家兄作传略已示从子敞》五律一首，《玩月》排律一首，《昔梦》七律一首，《雨余小步》七律一首，《初月》七律一首，《冬日书怀》七律一首，《五言绝句》八首。《七十自定稿》。《种瓜词》五古八首，《柳枝词》七绝四首，《乐府》七绝五首，《诺皋》七绝七首，《便江李尔雅尊人震隅先生先君同谱执友乙酉夫之侍先君避兵于便馆其宅上尔雅方垂髫同侍近乃通问山中为先兄志墓侄敞修谢因感怀寄讯》七律一首，《小除夕写悲是日为烈皇圣诞先舅氏谭星欹先生亦以是日生括众哀为一章》七律一首。《分体稿》。</p>
<p>[康熙]二十六年丁卯（一六八七），公六十九岁。</p>
<p>居湘西草堂。</p>
<p>春正月，病益衰，伤心无泪。从游者渐少。</p>
<p>《元夕独坐》诗有“双泪初春尽”句。</p>
<p>《翠涛过草堂问病》，其二有“惜别悬知伴侣稀”句。</p>
<p>二月，尤病。</p>
<p>《翠涛喜雨见怀病枕赋答》诗有“灵雨自南来，飞集东皋野”之句。《寄题翠涛新斋》诗有“湘西开竹馆，绿净清溪源”及“欲从不能心自飞”之句。</p>
<p>石崖公次孙生郊生；敞公次子，字小宋，号瀞庵。</p>
<p>撰《读通鉴论》。</p>
<p>《四月一日》诗有“韶华读史过”之句。《写恨》诗有“云中读史千秋泪”之句。</p>
<p>六月，朱王孙翠涛来问疾。</p>
<p>《翠涛过草堂问病》诗，其一有“稻露垂珠远望平，疏风疏雨葛衣轻”及“枫林摄摄消残暑”，其二有“银汉未倾怜酒尽，金风欲避倩云围”及“观获送君归下潠”之句。</p>
<p>何先生诣得来。</p>
<p>《夏日喜何诣得见过》诗有“苗叶梳风暑乍消”句。原次《翠涛过草堂问病》二首后。</p>
<p>九月，葬石崖公于逆流湾伍家埠，公临送。会夕，宿熊公男公山庄。</p>
<p>《送伯兄归茔已夕宿男公山庄》有“泠泠露叶杪，荒荒寒日影”句。逆流湾，在长乐乡五都一区。</p>
<p>遇三座山，遇邵阳罗公映来会葬。</p>
<p>《重过三座山与故人罗君遇》诗有“九月枫林叶坠斑”及“故交雪涕吊渔湾”之句。注：“罗君时垂执先兄之绋。罗君名映，字若庸，邵阳人。”《沅湘耆旧集》载虎止公《挽得我先生》七绝三首，注：“罗君名若庸，邵阳耆旧。年八十三，全发道服以终。”</p>
<p>归宿别峰庵二如精舍，刘公近鲁策杖来慰。</p>
<p>《宿别峰庵庶仙策杖来慰时方从哭送先兄归垄返》诗有“白发共怜灯影瘦”之句。</p>
<p>还草堂。病，自此不复出户。</p>
<p>己巳《与我文侄书》：“愚自长乐归后，未尝出户。”</p>
<p>敔公筑蕉畦于草堂之侧，授生童经业。敏公送子生蕃来学，公与商谱事，力疾成《世系表》稿授之。</p>
<p>《与弟侄书》虎止公跋：“次年，敔筑蕉畦于草堂之例，以授生童经业。侄生蕃谱本“生荫”。案：谱无生荫名。《与幼重侄书》有“三侄孙文字亦有线路，可望其成”之语。《剩稿》有《示侄孙生蕃》诗，中有句云：“汝年正英妙。”生蕃公行三，幼重公子，辛亥生，时年十七，正合。故改作“蕃”。亦就学，八兄幼重送之。先子因与兄力商谱事，病中为成《世系表》稿授之。”</p>
<p>撰牧石公暨吴太恭人合祔墓表，与敏公等合谋勒石何公坪墓前。</p>
<p>《牧石先生暨吴太恭人合祔墓表》：“年垂七十，乃克与敏辈勒遗绪于阡。”</p>
<p>作诗示侄孙生蕃。</p>
<p>《剩稿·示侄孙生蕃》诗有“汝年正英妙”之句。《曾刻本》作“英少”，兹依《家谱》。</p>
<p>作书寄侄敏。</p>
<p>《家谱·与幼重侄书》：“《姜斋文集补遗》同。无日不在病中，血气俱尽，但灵明在耳。三侄孙文字亦有线路，可望其成。但所患者，下笔太重则近粗俗。已嘱敔令教之以清秀。为人亦知顺沉潜，所不足者，知事太早。我家穷，闲住一二年，或可习为萧散。庄子曰：’其嗜欲深者，其天机浅。’一切皆是嗜欲，非但声色臭味也。近草一官房世系，觉有次弟。急须者，别单所开祖父子孙名，侄速查来。或写或刻，总俟侄商之。”</p>
<p>诗有《翠涛喜雨见怀病枕赋答》五古一首，《冬日杂兴》五古二首，《元夕独坐》五律一首，《晦夕》五律一首，《四月一日》五律一首，《秋日杂咏》五律六首，《遣闷》五律二首，《翠涛过草堂问病》七律二首，《夏日喜何诣得见过》七律一首，《侄敏五十》七律二首，《重过三座山与故人罗君遇赠之》七律一首，《宿别峰庵庶仙策杖来慰时方从哭送先兄归垄返》七律一首，《寄题翠涛新斋》歌行一首，《仿李邺侯天覆吾歌广其意示于礼》歌行一首，《七十自定稿》。《读史》五古四首，《送伯兄归茔已夕宿男公山庄》五古一首，《写恨》七律二首，《即事》七律七首，《仲冬壬辰云是长至》七律一首，《为谁》七绝四首，《安成欧阳喜翁先师黄门公弟也守志约居惠问遥奖于六帙之年驰情寄寿述往永怀示孤贞之有自也为得十七韵》排律一首。《北风行》乐府一首，《分体稿》。《示侄孙生蕃》五古一首。《姜斋诗剩稿》。</p>
<p>[康熙]二十七年戊辰（一六八八），公七十岁。</p>
<p>居湘西草堂。</p>
<p>春正月，石崖公门人罗先生桐侯来慰问，公以石崖公遗稿授之。</p>
<p>《罗桐侯受业先兄存没依轸倍于余子春初过慰衰老怆然酬赠》诗有“一卷申公诗说在，凭君珍重护秦烟”之句。</p>
<p>敔公于蕉畦授生童经业。</p>
<p>有《敔筑土室授童子读题曰蕉畦口占示之》诗。</p>
<p>五月，《南窗漫记》成，初五日为之记。</p>
<p>《南窗漫记》引：“戊辰天中日，南窗记。”</p>
<p>石崖公孙祁以耐园为石崖公祠，己卯奉主入祀。公以联一、诗二寄题。</p>
<p>《寄题先兄祠屋》诗注：“戊辰五月己卯，祁孙奉主入祠。祠，旧耐园也。”《与弟侄书》虎止公跋：“次年，侄祁为先伯父立祠堂于长乐之石仙岭。先子系之联云：“门外黄鹂啼碧草，他生杜宇唤春归。已，又寄二诗，其末联云：‘《致身录》在凭谁读，炉火香销亦等闲。’”</p>
<p>秋，作《霜赋》。</p>
<p>《姜斋文集·霜赋》题注：“戊辰。”</p>
<p>以诗送朱王孙翠涛下武昌，省明昭王暨诸故侯园墓。</p>
<p>有《翠涛将下武昌恭省昭王洎诸故侯园墓驰书留别因感怆赠送》诗。</p>
<p>为谭公玉卿孙书扇。</p>
<p>《崇祯癸未贼购捕峻亟先母舅玉卿谭翁以死誓脱某兄弟于虎吻谢世以来仰怀悲哽者三十余年翁孙以扇索敏侄书字缀为哀吟代书苦不能请先兄俯和益以老泪淫淫承睫不止》诗，有“枫林落叶岳云寒”之句。</p>
<p>吊别峰庵二如表长老以诗。</p>
<p>《别峰庵二如表长老类知予者对众大言天下无和峤之癖者唯船山一汉愧不克任而表师志趣于此征矣就彼法中得坐脱其宜也诗以吊之》有句云：“秋山叶落冷孤藤。”</p>
<p>撰《武夷公暨谭太孺人合葬墓志》。冬，刻石藏岳阡隧前。</p>
<p>《武夷先生暨谭太孺人合葬墓志》：“有明征士武夷先生暨配谭太孺人，先后合葬于此。阅三十七年，冢子介之已卒，不孝季男夫之年七十矣，遘屯永世，将拂蝼蚁，逎克志焉。”《武夷府君行状》记：“戊辰冬，始藏志石于岳阡之隧前。”</p>
<p>《家谱》将成，族人有诋为淆乱名分者，公恚而止。</p>
<p>《与弟侄书》虎止公跋：“谱将成矣，族人有以淆乱名分相抵牾者，先子恚而中止。”</p>
<p>以书寄尔弼公。</p>
<p>《家谱·与尔弼弟书》：“《姜斋文集补遗》同。长乐一别，遂久不得一信。往来人言，贤弟近况甚好，足为欣慰。而愚日衰一日，经年不能出户，未知更有相会之日否也？谱议不成，族中人错乱至此，但堪一叹！贤弟年富力强，秉心刚直，至公至正，教子侄辈亦安静守分，和睦不争，是所望也。”</p>
<p>编《七十自定稿》，并序。</p>
<p>《七十自定稿》序：“戊辰岁杪，戊辰日，草堂自记。”</p>
<p>诗有《始夏》五古一首，《咏归燕》五古一首，《小步》五律一首，《燕》五律一首，《夏夕》五律一首，《落日》五律一首，《社前一日雪》七律一首，《二十四日又雪》七律一首，《罗桐侯受业先兄存没依轸倍于余子春初过慰衰老怆然酬赠》七律一首，《寄题先兄祠屋》七律二首，《崇祯癸未贼购捕峻亟先母舅玉卿谭翁以死誓脱某兄弟于虎吻谢世以来仰怀悲哽者三十余年翁孙以扇索敏侄书字缀为哀吟代书苦不能请先兄俯和益以老泪盈盈承睫不止》七律一首，《别峰庵二如表长老类知予者对众大言天下无和峤之癖者唯船山一汉愧不克任而表师志趣于此征矣就彼法中得坐脱其宜也诗以吊之》七律一首，《冬山即事》七律四首，《敔筑土室授童子读题曰蕉畦口占示之》五绝四首。《七十自定稿》。《感怀》五古一首，《孟冬书怀》五古四首，《翠涛将下武昌恭省昭王洎诸故侯园墓驰书留别因感怆赠送》五古一首，《偶作》七律一首，《野田黄雀行》乐府一首，《乌栖曲》乐府二首，《绍古鸡鸣歌》乐府一首。《分体稿》。</p>
<p>[康熙]二十八年己巳（一六八九），公七十一岁。</p>
<p>居湘西草堂，衰病。</p>
<p>《识小录》序称“船山病叟”。《与我文侄书》：“衰病老人，更能得几三岁，通一字于左右也？”</p>
<p>以书寄我文公。</p>
<p>《家谱·与我文侄书》：《姜斋文集补遗》同。“与吾侄别，遂已三易岁矣。衰病老人，更能得几三岁，通一字于左右也？前云欲枉步过我，作数日谈，甚为愿望。想世局艰难，家累烦冗，不能如愿。愚自长乐归后，未尝出户。驰情遥念，但作梦想耳。读书教子，是居家长久之要道，吾侄以宁静之姿，修此甚为易易。每戒两儿，令以吾侄为法。躐等高远，不如近守规范。家众人各有心。淡然无求，则人自有感化耳。”又书：“古人云，读书须要识字。一字为万字之本，识得此字，《六经》总括在内。一字者何？“孝”是也。如木有根，万紫千红，迎风笑日，骀荡春光，累垂秋实，都从此发去。怡情下气，培植德本，愿吾宗英勉之。”又书：“杜陵有句云：’吾宗秀孙子，质朴古人风。’世何有今古，此心一定，义皇、怀、葛，凝目即在。明珠良玉，万年不改其光辉。民动如烟，我静如镜，空花夺目，惊波荡魄，一眼觑破，置身岂在三年下哉！”</p>
<p>秋七月，手录武夷公暨谭太孺人行状，各记其后，藏之以遗子孙。</p>
<p>《姜斋文集补遗·武夷府君行状》记：“哀哉！不孝兄弟之罪通于天也。鲜民累耻之年，正故国天崩之日。伏念先君子履道之贞，表章无托，忍死穷山，属目靡骋，亦俟有日者获从当世之君子游，以纪幽光，而待之三十七年矣，昔之孺子，今已衰朽，介之乃泣命夫之曰：“以介之幸而事亲较夙也，仿佛先君子可见可知之应迹，视尔差详焉。而先君子尝以记序之学诏孺子，几可以言而不溢也。尔其如吾言以状。虽无可告语，而函之幽谷，延望于身后，或有竢也。不然，吾与尔旦夕下拂蝼蚁，追悔其将何及！”夫之泣血稽首受命，谨状如右。而墓中片石，则将翘首四顾，不忍绝望。阅四年丙寅，介之复侍先君子幽壤。夫之欹孤衰老，痼疾弗赦于鬼神，终无可望于人间。乃戒介之之子敞，以愚朴略志而登之石。未几，敞以哭父死。戊辰冬，始藏志石于岳阡之隧前。石有定制，工无善巧，管窥既诎，约言益穷。唯兹一状，稍有伦次，附赘表末。倘泽不永斩，传于后嗣，尚知先世全生全归，以道传家者如此。虽德自不孝兄弟而衰，而战战栗栗，日恐陷坠，固先君子明昭型戒，临愚昧以鞭挞其蹇驽也。己巳孟秋上弦，夫之手录，时年七十有一。”</p>
<p>《姜斋文集补遗·谭太孺人行状》记：“己巳孟秋，夫之录。凡我子孙，非甚不肖，尚谨藏之。”</p>
<p>《识小录》成。</p>
<p>《识小录》序：“己已秋，船山病叟王夫之录。”</p>
<p>九月，刘先生思肯来访，为公再写小照。</p>
<p>《野史刘生惜十年之别来访山中为写衰容赋赠》诗，其一有“云横脉脉雁当楼”，其二有“雁影自宜霜月暗”句。</p>
<p>公自题小照。</p>
<p>《鼓棹二集》有“刘思肯为余写小像虽不尽肖聊为题之”《鹧鸪天》词云：“把镜相看认不来，问人云此是姜斋。龟于朽后随人卜，梦未圆时莫浪猜。谁笔仗，此形骸，闲愁输汝两眉开。铅华未落君还在，我自从天乞活埋。”《家谱》有“自题影赞”《念奴娇》词：“孤灯无赖，向颓墙破壁为余出丑。秋水蜻蜒无著处，全现败荷衰柳。画里圈叉，图中黑白，欲说元无有。只应笑我，杜鹃啼到春后。当日落魄苍梧，云暗天低，准拟藏衰朽。断岭斜阳枯树底，更与行监坐守。句撮指天，霜丝拂项，皂帽仍黏首。问君去日，有人还似君否？”案：二词，前词语意激烈，似往年作；后词语意旷达，一派衰状，必末年作。然《行述》仅录前作，曰“自题遗像”云云，故并录于此。</p>
<p>偏沅抚院郑公端属衡州府知府崔公鸣馈帛粟请见。公受粟返帛，以疾辞不见。</p>
<p>潘撰传：“吴逆既平，我大中丞郑公端闻而嘉之，属郡守崔某馈粟帛请见。先生以病辞，受其粟，返其帛。未几，卒于石船山。”《湖南通志·职官表》序：“偏沅巡抚驻沅州偏桥镇。康熙三年，移驻长沙府。”《职官表》：“巡抚郑端，直隶进士。康熙二十八年任，二十九年卸。”“衡州府知府崔鸣，直隶任邱进士。康熙二十八年任，三十年卸。”</p>
<p>诗有《庶仙片纸见讯云年过七十未为非幸无容局促萦心既佩良规因之自广》五古一首，《野史刘生惜十年之别来访山中为写衰容赋赠》七律二首。《七十自定稿》。</p>
<p>[康熙]二十九年庚午（一六九〇），公七十二岁。</p>
<p>居湘西草堂。评选各诗文。</p>
<p>《夕堂永日绪论序》：“阅古今人所作诗不下十万，经义亦数万首。既乘山中孤寂之暇，有所点定，因论其大略如此。”</p>
<p>正月二十日，序《夕堂永日绪论》。</p>
<p>《夕堂永日绪论序》：“庚午补天穿日，船山老夫序。”</p>
<p>六月二十日，敔公元配刘孺人卒。</p>
<p>敔公续娶李氏，康熙四十八年生子生荃。</p>
<p>[康熙]三十年辛未（一六九一），公七十三岁。</p>
<p>居湘西草堂。公久病喘嗽，吟诵不辍。</p>
<p>《行述》：“年七十三，久病喘嗽，而吟诵不辍。”</p>
<p>秋九月，作《船山记》。</p>
<p>《船山记》：“辛未深秋记。”</p>
<p>[康熙]三十一年壬申（一六九二），公七十四岁。</p>
<p>居湘西草堂。</p>
<p>正月初一日，公衣冠谒祖。初二日清晨，起坐不怿，指手录《武夷公行状》《墓铭》，付长孙生若曰：“汝慎藏之。”谓子敔曰：“勿为吾立私谥也。”良久，命整衾。时方辰，遂就箦。正衾甫毕，届午时，公卒。年七十有四。</p>
<p>《家谱》云：“康熙三十一年壬申正月初二日午时没。”《行述》：“次年元旦，尚衣冠谒家庙。二日清晨，起坐不怿，指先祖征君行状，墓铭，付长孙生若曰：’汝慎藏之。’谓敔曰：’勿为吾立私谥也。’良久，命整衾，时方辰，遂就箦，正衾甫毕而逝，享寿七十有四。”</p>
<p>葬衡阳金兰乡高节里大罗山继配郑孺人墓左，首丑趾未，遵用自题墓碑曰：“有明遗臣行人王夫之字而农葬于此。其左则继配襄阳郑氏之所祔也。”铭曰：“抱刘越石之孤愤而命无从致，希张横渠之正学而力不能企。幸全归于兹邱，固衔恤以永世。”</p>
<p>《姜斋文集补遗·自题墓石》：“有明遗臣行人王夫之字而农葬于此。其左则继配襄阳郑孺人之所祔也。自为铭曰：抱刘越石之孤愤而命无从致，希张横梁之正学而力不能企。幸全归于兹邱，固街恤以永世。”又：“墓石可不作，徇汝兄弟为之，止此不可增损一字。行状原为请志铭而作，既有铭，不可赘。若汝兄弟能老而好学，可不以誉我者毁我，数十年后，略记以示后人可耳，勿庸问世也。背此者自昧其心。”《行述》：“其铭末句云：‘幸全归于兹邱，固衔恤以永世。’”潘撰传：“自题其墓曰：‘明遗臣王夫之之墓。’”</p>
<p>公著书凡百余种。</p>
<p>《家谱》：“公节略前后著书百余种。”又蒙之鸿撰《蕉畦先生传略》：“其后修葺草堂，奉遗书付剞劂，梓以行世者，《正蒙》诸书十余种。虽于船山太先生之著述仅刊十一，可与善读者窥正学一斑。”</p>
<p>其著录有名者：</p>
<p>凡经类二十四种：《周易内传》六卷、《发例》一卷，《周易大象解》一卷，《周易稗疏》一卷，《周易考异》一卷，《周易外传》七卷，《书经稗疏》四卷，《尚书考异》一卷，未刻。《尚书引义》一卷，《诗经稗疏》一卷，《诗经考异》一篇，《叶韵辨》一篇，《诗广传》五卷，《礼记章句》四十九卷，《春秋家说》三卷，《春秋稗疏》二卷，《春秋世论》五卷，《续春秋左氏传博议》二卷，《四书训义》三十八卷，曾未刻。《读四书大全说》十卷，《四书稗疏》一卷，《四书考异》一卷，《四书集成批解》，未刻，无卷数。《四书详解》，佚，无卷数。《说文广义》三卷。</p>
<p>凡史类五种：《读通鉴论》三十卷，《宋论》十五卷，《永历实录》二十六卷，卷十六佚。《莲峰志》五卷，《大行录》。佚，无卷数。</p>
<p>凡子类十八种：《老子衍》一卷，《庄子解》三十三卷，《庄子通》一卷，《吕览释》，佚，无卷数。《淮南子注》，未刻，无卷数。《张子正蒙注》九卷，《近思录释》，佚，无卷数。《思问录内编》一卷，《思问录外编》一卷，《俟解》一卷，《噩梦》一卷，《黄书》一卷，《识小录》一卷，《搔首问》，佚，无卷数。《龙源夜话》，续刊本不全。《愚鼓词》一卷，《相宗络索》一卷，《三藏法师八识规矩论赞》。佚，无卷数。</p>
<p>凡集类四十一种：《楚词通释》十四卷，《夕堂永日八代文选评》，未刻，无卷数。《夕堂永日八代诗选评》六卷，未刻。《夕堂永日四唐诗选评》七卷，未刻。《夕堂永日明诗选评》七卷，未刻。《李诗评》，未刻，无卷数。《杜诗评》，未刻，无卷数。《刘复愚集评》，未刻，无卷数。《词选》一卷，未刻。《姜斋文集》十卷，《姜斋文集补遗》二卷，《南窗漫记》一卷，《南窗外记》一卷，未刻。《漧涛园初集》，佚，无卷数。《买薇稿》，佚，无卷数。《忆得》一卷，《岳余集》一卷，《落花诗》一卷，《悲愤诗》一卷，佚。《遣兴诗》一卷，《梅花百咏诗》一卷，《洞庭秋》一卷，《雁字诗》一卷，《姜斋诗编年稿》一卷，《柳岸吟》一卷，《桃花诗》一卷，佚。《五十自定稿》一卷，《六十自定稿》一卷，《七十自定稿》一卷，《分体稿》四卷，《姜斋诗剩稿》一卷，《仿体诗》一卷，《诗译》一卷，《潇湘怨词》一卷，《鼓棹初集》一卷，《鼓棹二集》一卷，《夕堂永日绪论内编》一卷，《夕堂永日绪论外编》一卷，《船山经义》一卷，《船山制义》，佚，无卷数。《龙舟会杂剧》二卷。</p>
<p>公生平笔札多取给于故友及门人，书成因以授之，藏于家者无几焉。越十二年癸未，宜兴潘公宗洛提督湖广学政，延虎止公入幕，与储六雅诸先生襄校事。潘撰传：“敔字虎止，游于吾门。”蒙撰《蕉畦先生传略》：“衡文之旌币屡招，惟与宜兴潘太史作两载周旋。一时共事者储六雅诸先生，倾盖订道义之交。”潘公宗洛得见公著《思问录》《正蒙注》《庄子解》《楚辞通释》诸书。潘撰传：“余所得见于敔者，《思问录》《正蒙注》《庄子解》《楚辞通释》而已。”越二年乙酉，潘公将为公传，促虎止公作《行述》，《行述》：“蒙太史之采风。”悉其梗概。传成，潘公贻之史馆，以稿授虎止公。潘撰《家谱序》：“余为船山先生立传贻史馆，以稿授其嗣王生虎止。”末云：“时康熙四十有四年，岁在旃蒙作，修元月，哉生明。”又二年丁亥，同郡绅耆呈请入祀乡贤祠。偏沅抚院赵公申乔据奏，奉旨报可。</p>
<p>乾隆三十九年，诏开《四库》书馆，搜采遗书。公所著《周易稗疏》《周易考异》《书经稗疏》《书经引义》《诗经稗疏》《诗经考异》《叶韵辨》《春秋稗疏》《春秋家说》，均得进呈，奉旨列入《四库》。其载在《钦定四库全书总目提要》者，为《周易稗疏》一卷、附《考异》一卷，《书经稗疏》四卷，《诗经稗疏》四卷、附《考异》一篇、《叶韵辨》一篇，《春秋稗疏》二卷；载在《钦定四库全书总目经部书类存目》者，为《尚书引义》六卷；载在《钦定四库全书总目经部春秋类存目》者，为《春秋家说》三卷；载在《钦定四库全书简明目录》者，为《周易稗疏》四卷、附《考异》一卷，《书经稗疏》四卷，《诗经稗疏》《四卷，《春秋稗疏》二卷。并经奉旨，以儒林于国史馆立传。邓显鹤《著述目录》书后：“殁后十四年，遗书散佚，其子敔始为之收辑推阐，上之督学宜兴潘先生，因缘得上史馆，立传儒林。”今以《四库书目》及《国史凡例》《本传》证之，便知其误。</p>
<p>公书始刊于公子敔、门人及姻友之有力者，凡数种。见《湘西草堂记》。其后增刻《周易大象解》《春秋世论》《四书稗疏》《四书考异》《老子衍》《庄子解》《楚词通释》《正蒙注》《思问录》《文集》《诗集》《诗余》《诗话》，凡十余种。见前引《蕉畦先生传略》及后附《著述目录》。道光初元，公六世孙承佺搜辑公遗书，藏于家。庚子，公七世从孙世全刻《周易内传》《周易大象解》《周易稗疏》《周易考异》《周易外传》《书经稗疏》《尚书引义》《诗经稗疏》《诗经考异》《诗广传》《春秋稗疏》《春秋家说》《春秋世论》《续春秋左氏传博议》《礼记章句》《四书训义》《四书稗疏》《四书考异》，凡十八种于湘潭。咸丰初，板毁于兵。同治四年，曾文正公国藩与弟忠襄公国荃，重刻前十七种于金陵，以《四书训义》为口授讲章从缓，增刻《周易内传发例》《读四书大全说》《四书稗疏》《说文广义》《读通鉴论》《宋论》《永历实录》《莲峰志》《老子衍》《庄子解》《庄子通》《张子正蒙注》《思问录内篇》《思问录外篇》《俟解》《噩梦》《黄书》《识小录》《愚鼓辞》《楚词通释》《姜斋文集》《南窗漫记》《岳余集》《落花诗》《遣兴诗》《梅花百咏诗》《洞庭秋》《雁字诗》《柳岸吟》《五十自定稿》《六十自定稿》《七十自定稿》《姜斋诗剩稿》《仿体诗》《诗译》《潇湘怨词》《鼓棹初集》《鼓棹二集》《夕堂永日绪论内编》《夕堂永日绪论外编》《船山经义》《龙舟会杂剧》，共五十九种。光绪四年，衡郡士绅遵学政朱公逌然前谕，创建船山书院于南城外。十年，彭刚直公玉麟改建船山书院于东洲，曾忠襄公以家藏遗书刻板归之书院。十一年，彭刚直公奏闻咨部，并奏改南城书院为船山祠，奉公栗主，请旨饬有司春秋致祭，奉旨报可。十三年夏，于书院补刻《龙源夜话》《忆得》《姜斋文集补遗》《分体稿》《编年稿》，凡五种。</p>
<p>公子四：勿药；早逝。攽；勿幕；早逝。敔，明经候选训导。</p>
<p>孙八：夏；早逝。生若，岁贡生；生兹；生苍，邑庠生，册名文园；生薳，邑庠生，册名大澍；生万；早逝。攽公生。生范；生荃，邑廪生；敔公生。</p>
<p>曾孙十九：永纬，永，生若公生；永绶，永，永，永纾，永绎，生兹公生；永萦，永经，早逝。永组，早逝。生苍公生；永，永绩，永缃，永纫，永，早逝。永，生薳公生；永，永，生范公生；永，生范公子。生荃公抚。</p>
<p>元孙三十九：嘉瑑，嘉瑜，嘉瑛，永纬公生；嘉琦，嘉璧，早逝。嘉珙，早逝。嘉瑄，永公生；嘉松，嘉枋，永绶公生；嘉皆，永公生；嘉棨，嘉枘，永公生；嘉柳，嘉梧，嘉东，永公生；嘉怀，嘉槃，永纾公生；嘉遧，嘉珽，永萦公生；嘉训，嘉咏，嘉诰，永公生；嘉试，永公子。永绩公抚；嘉谂，嘉诞，嘉谕，永缃公生；嘉询，嘉诵，嘉，永纫公生；嘉善，永公生；嘉繁，嘉倧，永公生；嘉琳，嘉璇，嘉蔹，嘉胧，永公生；嘉昱，嘉昶，嘉昇，永公生。</p>
<p>六世孙三十二：承焯，嘉瑑公生；承燦，承煓，嘉瑜公生；承灼，嘉瑛公生；承中，嘉琦公生；承谱，早逝。承选，嘉枋公生；承潾，嘉皆公生；承目，承钏，承雨，嘉棨公生；承烈，承越，嘉遧公生；承煚，承熾，承休，承广，嘉珽公生；承佺，搜公遗书，备尽心力。嘉训公生；承俸，承俊，嘉诰公生；承峰，承熙，承洛，嘉谕公生；承佔，承供，承，嘉询公生；承瑽，承殷，嘉诵公生；承躬，嘉善公生；承器，嘉胧公生；承规，早逝。承现，嘉昇公生。</p>
<p>七世孙四十一：世吉，世嵉，早逝。承焯公生；世龙，世亮，世泽，世求，承中公生；世砫，承选公生；世开，世闳，世阎，世阊，世闰，承潾公生；世抋，世持，世援，世，世拴，承烈公生；世牒，世崈，承广公生；世鸿，早逝。世熊，世烝，世，承佺公生；世，世諨，世荐，世標，承俊公生；世，世琥，承峰公生；世玠，世珦，世，世，承熙公生；世喟，承洛公生；世，世逮，承佔公生；世，世连，世进，世遇，世，承公生。</p>
<p>八世孙五十二：德驯，早逝。德扬，早逝。德祖，德新，德春，世吉公生；德贵，德盛，德寿，德喜，世龙公生；德林，德柏，世亮公生；德华，德富，德佳，世泽公生；德，德意，德仁，早逝。世开公生；德佑，世阊公子。世闳公抚；德求，世阊公生；德棬，世拴公子。世抋公抚；德桢，世持公生；德楹，早逝。德材，德有，世拴公生；德惠，早逝。德恩，早逝。德志，德忠，世熊公生；德芯，德念，世烝公生；德意，世公生，德喜，德五，世公生；德耕，德洋，早逝。德兴，德财，德发，德裕，世諨公生；德知，德善，世標公生；德凌，德云，德园，德洸，德兰，世公生；德望，德东，德漳、德佳，世逮公生；德定，世连公生；德呈，世公生。</p>
<p>九世孙十六：傅慧，傅志，傅礼，德贵生；傅智，德盛生；傅可，德柏子。德林抚；傅思，德柏生；傅送，傅桂，德生；傅益，傅监，傅盛，德意生；傅芳，德忠子。德志抚；傅芝，德忠生；傅芷，德芯生；傅高，德耕生；傅祥，德东生。十四孙勋高。</p>
<p>《船山公年谱》后编终</p>
<p>《船山公年谱》全书终</p>
<h6 id="阅读日期-2027年11月17日-2027年11月26日-共-10-天">阅读日期：
2027年11月17日-2027年11月26日 共： 10 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
