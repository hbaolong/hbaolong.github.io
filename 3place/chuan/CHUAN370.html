<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书370-2027年9月7日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书370-2027年9月7日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="王船山先生年谱卷下">王船山先生年谱卷下</h4>
<p>[顺治]十一年甲午（一六五四），先生三十六岁。</p>
<p>秋八月，避兵于永州零陵北洞瑶中。</p>
<p>九月，从子敉避兵他所，为游骑所杀，作哀吟以悲之。</p>
<p>复迁于常宁山中，授徒自给，所寓与士人殷铭邻近，本旧相识，因为序其时艺。</p>
<p>《姜斋文集·殷浴日时艺序》云：“家则堂南归，以《春秋》教授，则未知其所授者，以道圣人经世之意邪？其以为所授者羔雁之技邪？谢侍郎卖卜，与子言孝，与弟言悌，则授以道矣。技道合，则则堂可无河汉于叠山。何也？进乎道矣。甲午避兵入宜江山中，有侄子之恸，浴日拂拭而慰之。少间，无以阅日，浴日始以帖括见示，继此而宜江士友泛晋而与余言帖括。浴日少与余同文场，已与余同漂泊，今又与余同为训诂师以自给。以意征言，将期于道。有知言者，当谓余非与浴日言技矣。”《家世节录》云：“敉、致皆仲兄出。敉以孝殒于难，致早夭。”《五十自定稿》是年有哀从子敉诗，题云：“从子敉遘悯以后，与予共命而活者七年。顷予窜身瑶中，不自以必生为谋。敉因留侍伯兄。时序未改，避伏失据，掠骑集其四维。方间道往迎，已罹鞠凶矣。悲激之下，时有哀吟，草遽佚落，仅存绝句四首。”第一首云：“斜日荒荒打枣天，山头回首杳墟烟。当时不道今生别，犹向金风泪黯然。”笫三首云：“岳阡秋草应含怨，万树严霜杀一林。”《沅湘耆旧集·殷岁贡铭小传》云：“铭字浴日，常宁人，顺治朝贡生，与衡阳王姜斋先生交好，为序其文集行世。”</p>
<p>按：《六十自定稿》庚戌岁《怀入山来所栖伏林谷得二十九首》，其中《钓竹源》《云台山》两题自注云：“右零陵北洞。”今考此二十九首历数隐遁之地，以时之先后为叙。零陵北洞两诗列于祁、邵四诗之后，宜江二诗之前，故知窜身瑶中即在零陵北洞。敉为铿斋先生之子。铿斋殁于丁亥。自丁亥下推七年之后，正是甲午。诗言“金风”，又言“打枣天”，故知先生与敉别于秋八月。题言“时序未改，已罹鞠凶”，诗言“岳阡秋草”“万树严霜”，故知敉以九月遇害。宜江出常宁东南塔山，故常宁有宜江、宜山之名，《殷浴日时艺序》言“避兵入宜江山中，有侄子之恸”，则由零陵北洞迁常宁当即在秋末冬初。浴日本常宁士人，避兵宜江山中，与先生所居相近，并以授徒自给，故序引家铉翁之事以相勉也。</p>
<p>又按：《家世节录》言敉以孝殉于难，当是奉母避兵而遇害。先生哀从子诗第二首云：“黑海难全一叶舟，谁将完卵望鸺鹠”，盖尽室偕亡也。第四首云：“情根悔不锄苗早，蔓草萦丝自惹愁。至竟潘安悲白首，人间何有坠珠楼。”意者敉之友人有同死者，而侍婢有流落未死者欤？</p>
<p>又按：《行述》叙先生随地托足云：“或在耒阳。”潘传云“先生遂浪游于浯溪、郴州、耒阳、晋宁、涟邵之间。”不言常宁而言耒阳，盖常宁本由耒阳而分。意者先生居常宁时亦曾往来耒阳，故举耒阳以括之欤？</p>
<p>是年文有《殷浴日时文序》一篇。</p>
<p>是年诗除哀从子诗草佚落仅存绝句四首外，有《秦王卷衣》一首。《长干曲》一首。</p>
<p>诗云：“秦淮通北固，流月带潮来。郎今渡京口，日暮使人猜。”</p>
<p>按：据《南疆绎史》，是年张忠烈煌言军吴淞，会张名振之师入长江趋丹阳，掠丹徒，登金山，望石头城，遥祭孝陵，烽火连江，江宁震动。而上游有夙约，失期不至，乃左次崇明，俄复入江，掠瓜洲、仪征，薄燕子矶。而所期终不至，师徒单弱，遂乘流东下，仍驻滃州。据《永历实录·桂王纪》及《李定国传》，上年定国已欲由东粤与郑鸿逵、郑成功会合，本年复请由海道谕郑鸿逵。据《五藩实录》，是年郑成功发水陆师应李定国于粤东。鸿逵即成功之叔。二郑与二张声势相倚，所谓上游有夙约，宜即定国；其所以失期不至者，则以方退守南宁、泗城，未能如约也。诗言秦淮、北固、京口，其为此而发欤？</p>
<p>《白鼻》一首。《江南曲》一首。</p>
<p>以上五绝。</p>
<p>按：诗云：“可怜秋色里，独唱《望江南》。”盖与《长干曲》同意。《鼓棹初集·望江南》五阙题系“本意”，《望海潮》一阙题亦系“本意”，疑皆是时所作。</p>
<p>《哭李一超》一首。</p>
<p>按：丁未岁有哀故孝廉李一超元配林孺人七律二首。题云：“一超以怀贞穷愁死。”一超之名俟考。</p>
<p>《再哭季林兼追悼小勇匡社旧游》一首。</p>
<p>诗云：“古寺青溪路，东窗隔一峰。缘花忘柳径，驱酒试风。”《南窗漫记》云：“亡友文小勇之勇有句云：’人谁从问字，风不可开门。’于江西宗派中自居胜地，所居僦郊外一破屋，每旦待籴而炊，而长日一卷，啸傲自如。斯人亡后，戚戚未壮而气衰者成乎风俗，不复知此风味矣。”</p>
<p>按：季林即郭凤跹，详见上文己丑年。</p>
<p>《晦日》二首。</p>
<p>第一首云：“春色去堂堂，清和损岁芳。”第二首云：“九春余此夕，落照已前山。”</p>
<p>按：此晦日谓三月晦日。</p>
<p>《夏夜》一首。</p>
<p>以上五律。</p>
<p>[顺治]十二年乙未（一六五五），先生三十七岁。</p>
<p>春，迁居郴州兴宁山中，借僧寺授徒，为从游者说《春秋》。始作《周易外传》。吟《潇湘小八景》词。</p>
<p>先生《潇湘怨》词内《潇湘小八景》词自记云：“国初瞿宗吉咏西湖景，辛稼轩‘君莫舞，君不见玉环飞燕皆尘土’体，词意凄绝。乙未春，余寓形晋宁山中，聊取其体，仍寄调《摸鱼儿》咏潇湘小八景。”《周易内传发例》自跋云：“乙未于晋宁山中，始为《外传》。”《五十自定稿》有《为晋宁诸子说春秋》五绝四首。第三首云：“南岳经声苦，东林眉宇颦。”</p>
<p>按：《行述》叙先生随地托迹云：“或在郴州，或在晋宁。”潘传云：“先生遂浪游于浯溪、郴州、耒阳、晋宁、涟、邵之间。”晋宁即兴宁县旧名，非云南之晋宁州也。此兴宁系湖南郴州之县，非属广东嘉应州之县也。据诗中“南岳”“东林”之语，盖授徒于寺中矣。</p>
<p>又按：兴宁在郴州东北百里。先生居郴州，或在居晋宁前，或在居晋宁后。故《行述》与潘传皆以郴州、晋宁并举也。</p>
<p>又按：《潇湘怨词》另编一卷，系《夕堂戏墨》卷七。小八景词题系《雁峰烟雨》《石鼓江山》《东洲桃浪》《西湖荷花》《花药春溪》《岳亭雪岭》《朱陵仙洞》《青草渔灯》。</p>
<p>复迁居常宁西庄园，变姓名为瑶人。其时邑士王文俨隐于东卜园，敬其志节，恒供瞻之。</p>
<p>《沅湘耆旧集·船山先生小传》云：“尝匿常宁瑶洞，变姓名为瑶人。”又《王山人国甲小传》云：“字鼎三，一字建子，常宁人。县学生，有《拾遗山人诗钞》。”又王国甲《述旧诗》第一首云：“凹霞风已古，独忆雅田云。”自注：“世居凹霞，高祖丁明季流寇之乱，始迁雅田。”第二首云：“东卜余残壁，西庄待隐君。”自注：“明季，高祖文俨先生上《中兴战守策》。钟山军乏饷，高祖具酒食邀七十里长。动以捐纡国急，高祖亲董解赴军。晚年隐于东卜园，号东卜先生。衡阳王而农先生亦来隐于邑之西庄园为瑶人，饮食皆高祖给之。”</p>
<p>按：《六十自定稿》庚戌岁《怀入山来所栖伏林谷得二十九首》，其中《西庄源》《小祗园》二首自注云：“右宜江。”西庄源与西庄园当即一地。《五十自定稿》丁酉岁《西庄源》五古诗一首，其题云：“念居此三载。”自乙未至丁酉，首尾正得三年。故知迁居西庄定在是岁也。</p>
<p>又按：《沅湘耆旧集·王山长祚隆小传》云：“字卜子，一字一峰，常宁人，县学生，尝应聘为岳麓山长。”今检邓氏所选，有《酬王姜斋先生》五古一首，中有“十旬五得饥，体癯容愈少。道逢衣褐游，风雨怜同调”之语，足证交宜之厚。东卜与卜子同邑同姓，未知是否同族。其元孙国甲称为文俨先生，当是其字也，其名俟考。</p>
<p>又按：是年桂王在安隆称永历九年，邓传叙常宁瑶洞事于缅甸覆没后，非也。</p>
<p>是年始撰《老子衍》。</p>
<p>按：《老子衍·自序》叙始撰之时云：“岁在旃蒙协洽。”此草创于乙未年之证。</p>
<p>是年文有《老子衍自序》一篇。</p>
<p>按：序末云“作于壮月己未”，盖初稿成于八月间也。</p>
<p>是年诗有《春日书情》一首。</p>
<p>五古。</p>
<p>《为晋宁诸子说春秋口占自笑》四首。</p>
<p>五绝。</p>
<p>《八月梨花》一首。</p>
<p>五排。</p>
<p>《读指南集》二首。</p>
<p>七律。</p>
<p>《君子有所思行》一首。</p>
<p>乐府。</p>
<p>《斸蕨行》一首。</p>
<p>歌行。</p>
<p>[顺治]十三年丙申（一六五六），先生三十八岁。</p>
<p>春三月，编《黄书》成。</p>
<p>《黄书》自序云：“岁德在丙，火运宣也。斗建维辰，春气全也。文明以应，窃承天也。太原之系，世胄绵也。为汉大行，忠效捐也。悲懑穷愁，退论旃也。明明我后，逖播迁也。俟之方将，须永年也。”</p>
<p>按：太原为王氏之望，大行即行人之官。我后谓桂王，是年由安隆迁云南，故有播迁之语。岁德在丙，定系丙申，斗建维辰，显为三月。</p>
<p>秋，暂往兴宁。</p>
<p>冬，暂还衡阳，登衡山双髻峰，仍至常宁。</p>
<p>《五十自定稿》是年《新秋看洋山雨过》诗云：“南楚秋风日，轻阴太白方。”又《重登双髻峰》诗云：“振衣情不惬，北望暮云寒。”</p>
<p>按：《姜斋文集·小云山记》云：“南尽晋宁之洋山。”是洋山在兴宁境内。据“新秋看洋山雨过”之语，知秋间在兴宁。据“北望暮云寒”之语，知重登双髻峰在冬日。</p>
<p>又按：《登双髻峰》后一首题为“二贤祠”。今考《莲峰志》，二贤祠祀朱子、张南轩，去双髻峰不远，当亦彼时所作。知仍至常宁者，说详下年丁酉。</p>
<p>是年诗有《春尽从子敞寄山居雪咏绝句欻尔隔岁聊复和之》二首。《痛》《哕》《颤》《寒》《热》《痒》《哭》《笑》共八首。</p>
<p>以上五绝。</p>
<p>《重登双髻峰》一首。《二贤祠重读义兴相公诗感赋》一首。</p>
<p>以上五律。</p>
<p>按：义兴相公谓堵牧游。诗末二句云：“清浔二千里，遗恨在军谣。”自注云：“公于苍梧以军谣十首授余梓行。”详见上文已丑年。</p>
<p>《新秋看洋山雨过》一首。</p>
<p>五排。</p>
<p>《哭欧阳三弟叔敬沉湘》六首。</p>
<p>七绝。</p>
<p>第一首云：“菖雨风杜若香，《怀沙》千古吊潇湘。”第二首云：“通眉旧是玉楼仙，昌谷春消野竹烟。誓倒奚囊传好句，人间差有外兄贤。”第三首云：“荆榛小径对春溪，月上芭蕉碧影迷。池馆山阳留不得，愁来唯伴野猿啼。”第四首云：“调孤雌霓休文句，哭碎灵床子敬琴。”第五首云：“十四年来争一死，英雄消受野棠开。”第六首云：“岸谷消沉羊叔子，推恩无分到中郎。”</p>
<p>按：据“怀沙”“一死”之语，知沉湘由于殉节。据“春溪”“池馆”之语，知是诗作于春间。据“休文”“子敬”之语，知夙以文字相契。据“昌谷”“外兄”之语，知为中表之亲。据“叔子”“中郎”之语，知系母党之戚。今考《家世节录》云：“先太孺人姓谭氏。外王母欧阳太君。欧阳太君母生元素公炳，举于乡，官郡丞。”叔敬当是元素孙行，故先生称之为弟也。</p>
<p>[顺治]十四年丁酉（一六五七），先生三十九岁。</p>
<p>春三月去常宁还衡阳，居岳后双髻峰。</p>
<p>《五十自定稿》是年有《西庄源所居后岭前壑古木清沼凝阴返映念居此三载行将舍去因赋一诗》。其诗云：“浮云出丹，游倏遵绿漪。”又云：“回首舜帝峰，濯足舂水湄。芳草良未歇，佳期行可规。”又《冬遇》诗云：“吾生匪蜃雉，物状漫紫朱。聊息朱鸟麓，梦无金简书。”《七十自定稿》戊辰年《敔筑土室读题曰蕉畦口占示之》第三首云：“岳峰窗外雨，滴碎汝翁心。”自注：“旧筑一庐岳阴，窗下芭蕉，其本径尺，高二丈许，岁有花，结甘露。”</p>
<p>按：舜帝峰即九疑山之中峰。九疑山在衡州、永州之间。常宁系衡州府南属邑，与永州连界。舂陵水流经县东。“游倏绿漪”，显系春景。“芳草未歇”，行将夏初。故知去常宁当在三月。雉入大水为蜃，月令在孟冬之月。“吾生匪蜃雉”之语与题目《冬遇》相应。“聊息朱鸟麓”之语，乃还居衡山之明征。盖去冬由衡阳至常宁，兹春复去常宁归衡阳也。辛丑岁《岳峰悼亡》诗云：“三年烹白石，余渖咽龙湍”，谓居常宁三年。又云：“到来犹自喜，仿佛近檐除。小圃忙挑菜，闲窗笑读书”，即指岳峰旧居。知在岳后双髻峰者，说详下文戊戌年。</p>
<p>自辛卯返楚后，随地托迹，所至之处，人士俱极依慕。</p>
<p>《行述》云：“自此随地托迹，或在浯，或在郴，或在耒，或在晋宁，或在涟、邵之间。所寓之处，人士俱极依慕。亡考不久留，辄辞去。”潘传云：“先生遂浪游于浯溪、郴州、耒盼、晋宁、涟、邵之间。凡所至期月，人士慕从者众，辄辞去。”</p>
<p>按：《行述》及潘传述游历之地皆在归衡岳之前，是也。惟《行述》叙随地托迹于就职行人之下，中间崎岖两粤之事，阙而不书，未免太略，疑是删节之本。潘传叙浪游于壬寅闻缅变之下，则止求笔墨简净而忘其先后倒置矣。</p>
<p>是年诗除上文所引五古二首外，有《花咏八首》。</p>
<p>《樱桃》《迎春》《山矾》《紫荆》《杜鹃》《黄杜鹃》《金钗股》《冈桐》。</p>
<p>《即事》一首。</p>
<p>以上五律。</p>
<p>《冬尽过刘庶先夜话效时》一首。</p>
<p>七律。</p>
<p>《沅湘耆旧集·刘近鲁小传》云：“字庶先，一作庶仙，衡阳人，仕履无考。”自注云：“案船山《小云山记》末云：‘友人刘近鲁居其下。’”</p>
<p>《小步》一首。《吟得》一首。《折杨柳》一首。</p>
<p>以上七绝。</p>
<p>[顺治]]十五年戊戌（一六五八），先生四十岁。</p>
<p>秋九月朔，编《家世节录》成。</p>
<p>《家世节录》自序末署：“时永历十有二年季秋月朔日乙未。”</p>
<p>按：是年桂王在云南。我军三路入黔，贵州已归我版图。残明仅余滇省，其势岌岌危殆。故序中有“国绪如线”之语。</p>
<p>是年居岳后双髻峰。门人衡山戴日焕来谒。</p>
<p>《姜斋诗剩稿》丙辰岁有《戊戌岳后辱戴晋元见访今来复连榻旃檀口占五古一首》。其篇首云：“我居双髻峰，峰云尝相护。云里忽逢君，不畏潭龙妒。荏苒十八年，梦中时一遇。”《沅湘耆旧集·戴山人日焕小传》云：“字晋元，衡山诸生。家世饶财，明季荡于寇。年逾冠，尚未就傅。时避兵岳寺，贫不能具膏火，夜执书就佛灯读，遂通五经及诸子，尤邃于《易》。后游王船山先生之门，所造益深博。”</p>
<p>按：《剩稿》此诗，《沅湘耆旧集》亦载，题止“寄友”二字，盖所见之本不同。意者晋元奉先生为师，而先生待之如友，故以“寄友”为题，而戊戌以下为序欤？</p>
<p>是年诗有《明妃曲》一首。</p>
<p>七绝。</p>
<p>《枯鱼过河泣》一首。</p>
<p>乐府。</p>
<p>[顺治]十六年己亥（一六五九），先生四十一岁。</p>
<p>是年仍居岳后双髻峰。</p>
<p>《诗经稗疏》卷二《螟蛉有子果蠃负之》条下云：“夫之在南岳，有山僧如满言其如此，因导夫之自于纸卷中展看，一一悉符陶、段之说。”</p>
<p>按：“在南岳”系久居之语，非偶至之词。先生前此居南岳累年，然是年最为闲暇，故所赋《山居杂体》各题，如《卦名》《县名》《建除》《吃口》之类，多出戏笔。《南岳摘茶词》亦从容无事时所作。其体察螟蛉果蠃，似当即在此时。至下年移居湘西后，虽亦偶至南岳，然未必久居矣。故系诸是年以俟考。</p>
<p>是年诗有《山居杂体卦名》一首。</p>
<p>五古。</p>
<p>《山居杂体吃口诗》一首。《口字诗》一首。</p>
<p>以上五绝。</p>
<p>《山居杂体县名》一首。</p>
<p>五律。</p>
<p>《山居杂体建除》一首。</p>
<p>五排。</p>
<p>《南岳摘茶词》十首。</p>
<p>七绝。</p>
<p>《山居杂体两头纤纤》一首。《山居杂体五杂俎》一首。</p>
<p>以上歌行。</p>
<p>[顺治]十七年庚子（一六六〇），先生四十二岁。</p>
<p>是年由岳后双髻峰徙居湘西金兰乡茱萸塘，造小室，蓬檐篾壁，名败叶庐。</p>
<p>《六十自定稿·怀入山来所栖伏林谷得二十九首》，其中《茱萸塘》《败叶庐》二首自注云：“右湘西。”先生次子敔《湘西草堂记》云：“迄岁庚子，乃徙居于湘西之金兰乡，卜舍于茱萸塘。初造小室，名之曰败叶庐。蓬檐竹牖，植木为柱，编篾为壁。”</p>
<p>是年诗有《哭内弟郑忝生》一首。</p>
<p>歌行。</p>
<p>按：诗中有“日夕君不来，春云覆平野”之语，当作于春间。</p>
<p>《正落花诗十首》。</p>
<p>《落花诗》自序云：“庚子冬初得些庵、大观诸老诗，读而和之，成十首。变而仍雅，是故得谓之正。”</p>
<p>按：些庵即郭天门司马。《沅湘耆旧集》些庵有《留别大观》七律二首，自注：“公为余诗，有《问石》七章。”则大观固些庵同志也。邓氏显鹤《些庵先生郭都贤小传》云：“初依熊鱼山开元、尹洞庭民兴于嘉兴。”今考《六十自定稿·知李雨苍长逝遥望鱼山哭之》第四首云：“赤璧雄风百战酣，新安碧血洒江南。大观绰板先君歇，凄绝吴江老蘗庵。”自注：“雨苍早与金正希、尹洞庭、熊鱼山齐名，时金已殉难，尹亦先逝，熊公僧隐吴江，存亡未审。”据此则大观姓尹名民兴，字洞庭，一字大观也。</p>
<p>《续落花诗三十首》《广落花诗三十首》《寄咏落花十首》《落花诨体十首》《补落花诗九首》。</p>
<p>以上七律。</p>
<p>按：《落花诗》另编一卷，系《夕堂戏墨》卷一。然非成于一时，故小引有“自冬徂夏”之语。又有“此帙之登，逢秋斯尽”之语，盖庚子冬初始作，辛丑秋末编成也。</p>
<p>[顺治]十八年辛丑（一六六一），先生四十三岁。</p>
<p>夏六月二十一日，继室郑孺人卒，年二十九。</p>
<p>《家谱》云：“继配襄阳郑氏，于顺治辛丑六月二十一日子时殁。”</p>
<p>按：郑孺人生于癸酉，是年二十九。</p>
<p>秋，葬郑孺人于大罗山。</p>
<p>《家谱》云：“继配襄阳郑氏，葬大罗山，未山丑向，有墓志。”</p>
<p>按：陶孺人墓志，谱言参宪刘明遇撰。郑孺人墓志，谱未言撰人，疑即先生所撰，而文集逸去，俟考。</p>
<p>又按：郑孺人葬期知在是年秋间者，《五十自定稿》是年诗大都关涉悼亡，就中《来时路悼亡》第一首云：“今者复何日，秋原称叶黄。”《岳峰悼亡》第四首云：“蝶飞三月两，枫落一林霜。”《初度日占》第一首云：“横风斜雨掠荒邱。”先生诞辰系九月初一，孺人葬期似即在其时。</p>
<p>是年诗有《来时路悼亡》三首。</p>
<p>五古。</p>
<p>《岳峰悼亡》四首。</p>
<p>五律。</p>
<p>《哀管生永叙》一首。</p>
<p>五排。</p>
<p>按：诗云：“落叶风喧夕，啼鸦柏冷霜。如何悼亡客，还有丧予伤。”盖秋末所作也。又云：“岳径云藏雪，洋泉月引凉。”洋泉即洋山之泉。洋山在常宁。盖先生由常宁还南岳，永叙皆相随也。又云：“紫囊悲太傅，缃帙冷中郎。舂谷江流远，南云塞路荒。人情谁剑挂，天道岂弓张。交绝怜东里，狂歌问子桑。贡生空委珮，鲍叔未分。”盖永叙系冶仲之子，弓伯之侄。诗以太傅比弓伯，中郎比冶仲。“舂谷”“南云”，谓冶仲卒于南荒瑶洞。“贡生委珮”用贡禹弹冠事，盖先生与冶仲同起兵同授职也。弓伯名嗣箕，冶仲之兄，详上文戊子年，下文甲辰年。</p>
<p>《续哀雨诗四首》。</p>
<p>七律。</p>
<p>序云：“今兹病中，搜读旧稿。又值秋杪，寒雨无极，益增感悼，重赋四章。”</p>
<p>《初度日占》六首。</p>
<p>七绝。</p>
<p>按：第一首云：“十五年来老楚困”，盖自丁亥衡州失守，至辛丑十五年也。第三首云：“十一年前一死迟，臣忠妇节两参差。北枝落尽南枝老，辜负催归有子规。”辛丑前十一年系庚寅。其年冬，先生困于永福水砦，不获南扈桂王。郑孺人劝由间道归楚。诗所谓“臣忠妇节”“辜负催归”，即指此也。第二首云：“一万五千三百三，愁丝日日缠春蚕。”此仿《左传》“二万六千六百有六旬”之语，盖先生生于己未，至辛丑四十三岁，而自己未九月初一日至辛丑九月初一日实得四十二年，为月五百有四，为日一万五千一百有二旬。约计每年余十一日，为日四百有六旬有二日，除补小尽二百有五旬二日外，仍余二百有一句。合计约得此数。</p>
<p>又按：《鼓棹初集》《二集》内亦多悼亡之作。除《初集》“忆旧”《青玉案》一阙，“怀旧”《霜天晓角》前一阙后一阙，《二集》“忆旧”《减字木兰花》二阙，“忆旧”《凤凰台上忆吹箫》一阙，已详上文庚寅、辛卯两年外，《初集》“忆旧”《满江红》云：“魂已杳，黄头妇”，显系悼亡之作。《二集》“忆旧”《扫地花》云：“自惹闲愁后，对莲岳云压，苔潭珠溅，炉烟孤瘦。叹渺渺京华，不堪回首。碧海人归，雄剑谁怜孤吼。空凝望，绕湘流暮云荒岫”，皆言偕郑孺人由粤还楚时事。“忆旧”《望梅》云：“奈暝色催人，孤灯结蕊。梦锁寒帷，数尽题愁锦字。当年醖就万斛，送春残泪。”亦郑孺人逝后所作。诸词虽未必尽作于是年，然大约是年作者居多也。</p>
<p>[康熙]元年壬寅（一六六二），先生四十四岁。</p>
<p>春二月十三日，桂王为大清兵由缅甸执至云南省城。</p>
<p>夏四月二十五日，桂王为吴三桂所害。</p>
<p>潘传云：“壬寅，闻缅甸之变。明之藩封庶孽称监国假位号者，于是乎殄尽。”</p>
<p>按：桂王于上年十二月已为缅甸人执送军前。永历年号止于十五年，不得有十六年矣。《永历实录》谓永历十六年在缅甸，缅人劫之入云南。盖传闻未审。</p>
<p>是年诗有《为宋子主人送高渐离入秦》一首。</p>
<p>五绝。</p>
<p>《迎秋八首》。</p>
<p>五律。</p>
<p>《咏史二十七首》。</p>
<p>六言。</p>
<p>《来日大难》一首。《长相思》二首。</p>
<p>以上乐府。</p>
<p>按：是年诗大都为桂王而作。《长相思》第二首云：“长相思，永离别，地坼天乖清泪竭。油卜罢春灯，寒砧谢秋节。宝带裂同心，他生就君结。”其词甚苦，其志尤可悲矣。</p>
<p>又按：《鼓棹二集·金人捧露盘》“和曾纯甫春晚感旧韵”词云：“古崧台，双阙杳无踪。”又云：“魂归朱邸旧离宫。”又《烛影摇红》“十月十九日”词云：“骖鸾不待玉京游，难挽瑶池辙。”又云：“几处啼鸟，桥山夜月。”今考“崧台双阙”谓桂王以肇庆为行阙。“朱邸离宫”谓衡州为桂藩旧邸。十月十九日系桂王生辰。“魂归无踪”“桥山夜月”，知其时桂王已殁。当亦是岁所作也。</p>
<p>[康熙]二年癸卯（一六六三），先生四十五岁。</p>
<p>夏六月望，编《和遣兴诗》七十六首，《广遣兴诗》五十八首。</p>
<p>《夕堂戏墨》卷二《读甘蔗生遣兴诗次韵而和之》序云：“者回自别，休道是望州亭相见也。鸟道音书，无从通一线在。今春有杜鹃花，不觉到铁墙拗，王君延入新斋，为他和石灰泥壁，忽拈一帙诗，没其所自得，教认取谁家笔仗。卒读久之，乃知是者跛汉。王君笑指石灰桶，说寻常谓道人认得行货，今乃充此物经纪，眯着眼看秤斛邪？者是十三年前借山在灵溪所作。想者跛汉，白椎又换。借山在一瓠鼻尖上安单，一瓠在借山眉毛上厝鼎。于是为次韵而和之，不能寄甘蔗生也。癸卯六月望，茱萸塘漫记。”</p>
<p>按：诗中用“卫公”二字，自注云：“甘蔗生故字。”今考卫公系金堡之字。堡又号借山，亦称甘蔗生。序中称为跛汉，因其受杖后左足跛也。堡为僧之后，品行益卑，故黄晦木斥其堕落于沿门托钵之堂头，檀默斋目为势利和尚。而先生当日因道途隔绝，未之知也，否则唾弃之不暇，尚肯和其诗哉！</p>
<p>又按：《六十自定稿》己酉年有《效柏梁体寿王恺六》诗云：“铁墙拗头绿凤栖。”此序所云铁墙拗王君，必是恺六。</p>
<p>是年诗除《遗兴》《广遗兴》外，有《绝句三首》。</p>
<p>五绝。</p>
<p>按：第一首云：“乍暖回亭午。”第二首云：“春风款款中。”第三首云：“转转春条缓。”则此《绝句三首》当作于春间，在《遗兴》之前。</p>
<p>[康熙]三年甲辰（一六六四），先生四十六岁。</p>
<p>是年始游湘西小云山，与欧大生、刘近鲁同登。嗣后岁一登之不倦。</p>
<p>《小云山记》云：“湘西之山，自耶姜并湘以东，其复数十，以北至于大云。北又东，其复十数，皆渐伏而为曼衍。登小云，複者皆伏，而曼衍尽见，为方八十里，以至于蒸、湘之交。盖小云者，当湘西群山之东，得大云之委而临曼衍之首者也。是故湘西之山，观之尤者，逮乎小云而尽。予自甲辰始游，嗣后岁一登之不倦。友人刘近鲁居其下，有高阁藏书六千余卷，导予游者。”《姜斋诗剩稿》有《同欧子直刘庶先登小云山》七律一首。《沅湘耆旧集·欧子直大生小传》云：“衡阳人，康熙中贡生。船山先生有《同欧子直刘庶先登小云山》及《深秋望欧子直》数诗，可想见其人品矣。”</p>
<p>是年诗除《登小云山》一首外，有《感遇》十一首。</p>
<p>五古。</p>
<p>《寒月》一首。</p>
<p>五律。</p>
<p>《人日》一首。《又雪同欧子直》一首。《五日携攽儿同子直洎贤从哲仲小饮分得端字》一首。《即事有赠》一首。</p>
<p>以上七律。</p>
<p>《管大兄弓伯挽歌二首》。</p>
<p>歌行。</p>
<p>序云：“有明文学管嗣箕弓伯，以今癸卯冬，卒于南岳百丈山。病乃使余有宿草而不得哭。其明年，返灵筵于高节里之故居，乃申一恸。今勿说弓伯兄之死，得年五十有二，考终于室，弓伯兄固久不期此。癸未贼投人于湘水，雁行相接，兄犯其不测，以保难弟之节，一死矣。戊子起兵不利，缧而系于潭狱，刻日就白刃者，一死矣。庚寅流离困病于岭南，犯难以护难弟于长林，一死矣。以身突其三死，而谁期为一者之考终？”邓氏显鹤云：“按弓伯为冶忡舍人嗣裘之兄。舍人崎岖岭表，窜伏瑶洞以死。”</p>
<p>按：戊子年先生偕冶仲举义。序所言戊子起兵，当即彼时之事。</p>
<p>[康熙]四年乙巳（一六六五），先生四十七岁。</p>
<p>春正月，《和梅花百咏》。</p>
<p>《和梅花百咏》自记云：“抵今又十五年矣。今岁人日，得季霞伯兄简卿寄到伯修元稿。潸然读已，以示欧子直。子直欣然属和，仍从臾老汉为前驱祓道。时方重定《读书说》，良不暇及。乃怀昔耿耿，且思以挂剑三子者，挂剑广生。遂乘灯下两夕了之。湘三子所和，旧用冯韵，以其落字多腐，又仿流俗上马跌法，故虽仍其题，而自用韵，亦以著余自和三子者，非和冯也。乙巳补天穿日茱萸塘记。”《沅湘耆旧集·龙孔蒸小传》云：“字简卿，湘乡人。兄弟自相师友。明末岭乡荐，旋弃去。鼎革后闭门授徒。经略洪公欲延之幕府，不就。湘人传有《拯湘录》《坠粮逸案》，皆其所手纂也。”</p>
<p>按：“湘三子”谓洪业嘉、龙孔蒸、欧阳淑，皆湘乡人。广生谓江陵李芳先，详见上文丙戌、丁亥、庚寅等年。自记言“抵今十五年”，对上文庚寅而言。乙巳距庚寅正十五年也。</p>
<p>又按：《和梅花百咏》另自为卷，系《夕堂戏墨》卷三。</p>
<p>三月初三日，作《潇湘小八景词》自记。</p>
<p>自记云：“乙未春咏潇湘小八景，阅今十年矣。搜破箧得之，亦了不异初意。深山春尽，花落鹃啼，乃不敢重吟此曲。乙巳上巳茱萸塘记。”</p>
<p>秋八月，和王穉登梅花绝句。</p>
<p>《和梅花百咏》末附《追和王百榖梅花绝句十首》，序云：“乙巳中秋，坐彭城君小轩，得王百榖集，就中梅花十绝，尤为清健，因次其韵。”</p>
<p>按：诗中有“彭城才子最怜梅”之语。彭城为刘氏郡望。先生交游中刘姓不少，而同邑者以刘庶仙为最著，且居址较近。踪迹最密。是年先生未离衡阳。上年曾偕庶仙登小云山，则彭城君、彭城才子，当是庶仙也。</p>
<p>是年重定《读四书大全说》十卷。</p>
<p>按：《和梅花百咏》自记云：“时方重定《读书说》。”盖《读书说》即《读四书大全说》之省文，其始辑在何年，俟考。</p>
<p>是年诗除梅花绝句外，有《和陶停云赠芋岩五十初度》四首。</p>
<p>四言。</p>
<p>《南窗漫记》云：“芋岩李敬公国相遗稿，嘱余订定。”《沅湘耆旧集·桃坞老人李国相小传》云：“字敬公，号芋岩，原籍富平。尝应募随都督刘平杨应龙，以功赴部听叙，下三峡，舟覆，负母出巨浪中，功牒漂失，因浪迹湘、衡间。崇祯壬午，以衡籍举于乡，遂为衡阳人。张贼陷衡，遍索荐绅，强以伪职，不赴者死。芋岩引刀刲两臂，示不可用，得免。鼎革初，自南岳转徙山谷，岁更其处。晚筑小室，植桃数株，称桃坞老人。著《逸斋废词》二卷，均佚。”</p>
<p>《夏日端居》一首。《云山妙峰庵云是申泰芝炼丹处》一首。</p>
<p>以上五古。</p>
<p>《小云山记》云：“或曰道士申泰芝者修其养生之术于大云，而以小云为别馆，故小之。养生者去，僧或庐之。庐下莳杂花，四时萦砌。右有池，不溢不竭。”</p>
<p>按：诗中有“首夏积翠鲜，亭午条风凉”之语，盖作于四月。妙峰庵即记所谓僧庐也。</p>
<p>《恺六种凤仙花盈亩聊题长句》一首。</p>
<p>五律。</p>
<p>《人日新晴》一首。《秋雨同子直》一首。《又雨》一首。《夜》一首。</p>
<p>以上七律。</p>
<p>《避暑王恺六山庄会夕雨放歌》一首。</p>
<p>歌行。</p>
<p>按：山庄盖即铁墙坳之地。</p>
<p>[康熙]五年丙午（一六六六），先生四十八岁。</p>
<p>是年诗有《秋阴》一首。《欧子直自南岳返讯之》一首。</p>
<p>以上五古。</p>
<p>《咏百合》一首。《结袜子》一首。</p>
<p>以上五绝。</p>
<p>《早春三首》。《十二月八夜看月》一首。《初九夜再赋》一首。</p>
<p>以上五律。</p>
<p>[康熙]六年丁未（一六六七），先生四十九岁。</p>
<p>是年因避横逆，暂至湘乡。同年刘孝廉象贤为之排解，招泛虎塘，请作谱序，复以其女许字先生次子敔。</p>
<p>《沅湘耆旧集·刘象贤小传》云：“字若启，湘乡人，崇祯壬午举人。鼎革后隐居深山，著书以终。与船山先生交好。诗格高老，可匹敌《漧涛园》诸作。惜不见全集。”</p>
<p>按：《五十自定稿》是年有赠刘若启七律一首，其题云：“则刘若启为余兄弟排难已，招泛虎塘，叙其家乘，会当六帙弧辰，欢宴之下遂允贶室子敔儿。”诗中有“急难情深矰缴缓”之语，盖乡曲无赖之徒妄思罗织告讦，若启与先生同年友善，故排难解纷之后，申以婚姻，其古谊良可风矣。</p>
<p>又按：《沅湘耆旧集》载若启《虎塘秋月》七古一首，《泛小艇送王姜斋刘庶先泊永丰观音阁片石对月》七律一首，未必定作于是年，附记俟考。</p>
<p>是年文有《王江刘氏族谱序》一篇。</p>
<p>序云：“王江诸刘，潜明经是玉氏，湘孝廉若启氏，奉季昌先生之志，修其家乘，以示夫之。夫之之举于乡也，与若启氏讲以世，石长氏偕以年而协以采。夫之伯兄既与若启氏讲，而游辟雍之岁，与季昌先生、寿玉氏、赐玉氏胥以齿。”</p>
<p>是年诗除赠刘若启四言一首外，有《杂诗》一首。</p>
<p>四言。</p>
<p>《古意》一首。《问芋岩疾》一首。</p>
<p>以上五古。</p>
<p>《正月十六夜重赋》一首。</p>
<p>五律。</p>
<p>按：上年有《十二月八夜看月》五律一首。《初九夜再赋》一首，故此题云“重赋”也。</p>
<p>《故孝廉李一超以怀贞穷愁死不及有嗣息元配林孺人掖咡太孺人于痹病中十四年不舍榻右猝遘危疾临终悲咽以不得躬亲大事为憾啼声未绝而逝余于一超不浅视道路感泣者自逾涯量裁二诗以将哀尤为太孺人愍悼焉》二首。</p>
<p>第一首云：“十四年来千种事，凄凉彤管不书功。”</p>
<p>按：先生《哭李一超》诗作于甲午。自甲午至丁未，首尾凡十四年。</p>
<p>《湖外遥怀些翁》一首。《寄怀青原药翁》一首。</p>
<p>以上七律。</p>
<p>按：药翁即方密之，为僧后名无可，一名药地，曾主青原方丈。</p>
<p>《竹枝词十首》。《忍俊》九首。</p>
<p>以上七绝。</p>
<p>《箜篌引》一首。</p>
<p>乐府。</p>
<p>[康熙]七年戊申（一六六八），先生五十岁。</p>
<p>夏，暂至湘乡，与同年李孝廉国相泛湄水。</p>
<p>《五十自定稿》是年有《湄水月泛同芋岩》五律一首。</p>
<p>按：湄水在湘乡西。芋岩即桃坞老人，详见上文乙巳年。</p>
<p>与刘象贤游虎塘，待徐训导芳未至，因暑病先归。</p>
<p>《五十自定稿》是年有《期徐蔚子虎塘迟至余暑病先归蔚子独留万绿池与若启月饮共相太息寄此谢之》七律一首。《沅湘耆旧集·简在雍徐芳小传》云：“芳字蔚子，本姓徐，长沙人。育于湘乡简氏，故又从简姓。字在雍。当时徐蔚子、简在雍之名最著，实一人也。顺治末以岁贡官常德训导，有《种竹亭稿》，王船山先生序行。夕堂所与游，多肥遁苦节，前朝遗老。蔚子官本朝，夕堂待之不少减，知其致此必有道矣。岂亦有不得已于中耶？”</p>
<p>按：《种竹亭稿序》云：“不知今之以白首对江山，遽为残梦。”又云：“则余与蔚子双影相怜，不禁神尽。而余少于蔚子，衰乃倍之。”似其文作于五十以后。</p>
<p>秋七月望日，编《春秋家说》成。</p>
<p>《春秋家说》自序云：“迄今二十有二载，夫之行年五十。悼手口之泽空存，念菌蟪之生无几。恐将佚坠，敬加诠次。稍有引伸，尚多疏忘。启曰嗣先，聊传童稚云尔。著雍涒滩之岁相月壬子望不肖男征仕郎夫之述。”《四库全书提要》云：“自序谓大义受于其父，故以《家说》为名。”</p>
<p>按：“迄今”云者，承上文岁在丙戌、越岁丁亥而言。自丙戌至戊申，正二十二载也。</p>
<p>编《春秋世论》亦成。</p>
<p>按：《春秋世论》自序言“著雍涒滩之岁相月望日壬子”，盖与《家说》序同日作也。</p>
<p>编《五十自定稿》成。</p>
<p>是年诗除《湄水月泛》《寄徐蔚子》二首外，有《与唐须竹夜话》二首。</p>
<p>《沅湘耆旧集·唐端笏小传》云：“字须竹，一字躬园，衡阳人。明季诸生。屡见王船山先生诗集中，盖船山受业弟子中所倚为奔走后先者也。”</p>
<p>《始晴》一首。</p>
<p>以上五律。</p>
<p>《春日山居戏效松陵体六首》。《答黄度长》一首。</p>
<p>诗云：“资水连湘一雁征。”又云：“述酒柴桑访秫秔。”</p>
<p>按：资水经宝庆入邵。度长盖邵阳人。</p>
<p>《得青原书》一首。</p>
<p>以上七律。</p>
<p>《些翁补山堂诗和者数十人今春始枉寄次韵奉和并敩翁体》一首。</p>
<p>歌行。</p>
<p>《沅湘耆旧集·些庵小传》云：“初依熊鱼山开元、尹洞庭民兴于嘉鱼梅熟庵。已流寓沔阳，筑补山堂。”又载《补山堂歌》，其序云：“小构沙湾，拜尔梅张公书，悬之茅茨。千岩竞秀，直补泽园所未有。因补山堂额，作歌以咏之，并谢其以烟云供养老僧也。”</p>
<p>[康熙]八年己酉（一六六九），先生五十一岁。</p>
<p>夏，与唐端笏游阁岩，因寓居岩中，为之剖析学术源流。</p>
<p>《六十自定稿》是年有《同唐须竹游阁岩》七律一首。《沅湘耆旧集·唐端笏小传》下引徐令素《唐躬园墓志》云：“尝得《白沙集》《定山集》《传习录》诸书，读之而嗜。迎船山先生住阁岩，为剖示源流，因知有朱、陆同异，及后来心学之谬。”</p>
<p>按：首句云：“昨日初收梅雨天。”末句云：“尚惜苔茸映绿烟。”故知夏间往游。</p>
<p>秋，复同游昭阳庵。</p>
<p>《六十自定稿》是年有《昭阳庵同须竹夜话云乘木叶秋波探五老之胜因便送之》七律一首。徐令素《唐躬园墓志》云：“躬园欲访庐山，求安成陈二止先生觏、欧阳怀云先生霖宗事之，船山先生许焉。以父病不果行。”</p>
<p>按：五老峰在庐山。其诗末云：“知君欲访匡庐瀑，摘去莲花池上参。”盖即许其有宗事陈、欧之志也。《永历实录·刘季矿传》言：“吉安人士不屈节者，安福陈觏、欧阳霖，皆乡举也。觏字二止，甘贫砥节，自吉安陷，与妻子决，寓食攸县山寺，粗粝不给，或饮水以终日。”志言欲访庐山求二止者，盖兵戈定后复返江西也。欧阳怀云系先生乡试房师，详上文壬午年。又按：阁岩、昭阳庵皆在湘西，说详下文庚戌年。</p>
<p>过朱翠涛听月楼。</p>
<p>《六十自定稿》是年有《听月楼倦客归山留别翠涛王孙》七古一首。</p>
<p>按：诗云：“楼前湘水腻碧玉，细细纹波送远秋。”知是楼在湘水之旁。又云：“我今归卧蒸南谷，黄菊将开酒将熟。”知此诗作于八九月之际。</p>
<p>九月，和郭司马都贤《洞庭秋》七律三十首。</p>
<p>《夕堂戏墨》卷四《洞庭秋三十首》自注：“遥和《补山堂》作。”序云：“落帆笙竹来，垂二十七年，湖量未忘者，记持耳。是以捃湖采、邈秋容，一听之诸公。而仆诗最晚出，抑不能为驯雅之音，但思拂得活水一两波，几不远作者，未审间能勿疑殆？己酉杪秋记。”《沅湘耆旧集·郭都贤小传》下引陶密庵曰：“洞庭秋三字，余始从寂寞中，颇以寄愁。些老倡为诗。补山堂九十首，海内和者数百人。”又录《洞庭秋》七律三十五首附录嘉鱼熊鱼山开元跋云：“洋洋乎《洞庭秋》，真楚泽之遗音也。纵横曲折，裁成九十章，凡五千言。”</p>
<p>按：先生以壬午秋赴武昌乡试，路经洞庭。冬赴会试，由衡阳抵江西南昌，癸未春由南昌归衡阳，往返皆不由洞庭。嗣后未尝复至洞庭。自壬午至己酉，首尾二十七年，故序云：“落帆笙竹来，垂二十七年”也。</p>
<p>复和闽僧晓堂《芦雁绝句》十八首。</p>
<p>《夕堂戏墨》卷五《雁字诗》后附录《题芦雁绝句》十八首序云：“八闽晓堂上人以芦雁为法事，即得芦雁三昧，亦即以芦雁为诗。余于画理，如哑人食饱，心及而言不能及。为师随拈若而首，师遇画著时，有与余诗相磕攃者，即以题之，不信非瓠道人所写也。”又自记云：“题此经一年矣。乃赋《雁字》，如两画相拟，一士一匠。自有分别者。寒窗西日，自顾而笑，因《雁字》带出此十八绝句，所谓新妇骑驴阿姑牵也。庚戌秋冬之际败叶庐记。”</p>
<p>按：庚戌秋冬之际言“题此经一年”，故知《芦雁诗》题于己酉九月。</p>
<p>冬十月，筑土室于茱萸塘。曲葺茅屋，开南窗，名观生居。</p>
<p>《六十自定稿》是年有《因林塘小曲筑草庵开南窗不知复几年晏坐漫成六首呈桃坞老人暨家兄石崖先生同作》五律六首。《南窗漫记》云：“小筑如拳之室，戏作数诗，或和之，唯芋岩一首深为枯木撒花：‘躯壳为谁留，相看已白头。从人嗤倔强，责自备《春秋》。寒尽鸿声断，春归草色柔。余霞擎晚照，峰翠逐人流。’”《行述》云：“筑土室，名观生居。”《湘西草堂记》云：“次筑观生居，在茱萸塘上。易以茅堵窗楹，少容几杖。”</p>
<p>按：《漫成》第一首云：“喧风凌小雪，当砌炫冬荣。”第五首云：“病畏朔风寒，南窗背岭安。”此筑室落成于十月之证。《姜斋文集·南窗铭》有“南窗夕曛”之语。诗题所谓“开南窗”，即观生居之窗也。第三首用十一尤韵，押留、头、秋、柔、流五字，即芋岩所和之原唱。题中“桃坞老人”芋岩之别号。《沅湘耆旧集》卷三十五选郭季林隐士履跹诗，列于桃坞老人李国相诗后，误以桃坞《和船山小筑》诗为季林所作。今考船山有哭季林诗，作于甲午，下距己酉十有五年。季林不及见观生居之落成，安得和小筑之诗？邓氏录桃坞、季林之诗，均采《南窗漫记》，此必抄胥错简，未及校正耳。</p>
<p>又按：观生居之筑，《行述》叙于居石船山之后，《湘西草堂记》叙于迁石船山之前。两文皆虎止所作，而纪载参差。今据先生自作《船山记》，乙卯始居石船山。己酉在乙卯之前六年。当以《草堂记》所叙为是。况观生居在茱萸塘上，去石船山二里，本非一地，《草堂记》言之甚明。《行述》所叙，未免疏舛（chuǎn，差错，违背，不顺遂；不幸）。潘传言筑土室名曰观生居，叙于迁石船山之后，盖沿《行述》之误。</p>
<p>又按：《五十自定稿》庚戌年《怀入山来所栖伏岩谷各述以小诗得二十九首》，就中《小云山》《昭阳庵》《阁岩》《桃坞》《雪竹山》《茱萸塘》《败叶庐》《观生居》八题自注云：“右湘西。”今考石船山亦在湘西，故草堂以“湘西”为名。是时草堂未筑，故无诗也。小云山已见甲辰年，桃坞已见乙巳年。阁岩、昭阳庵见本年，雪竹山见下文辛亥年，皆游历所及。败叶庐、观生居皆在茱萸塘上，则先后卜居之地也。</p>
<p>又按：《姜斋文集》有《南窗铭》《观生居铭》，是否作于是年，俟考。</p>
<p>是年纳侧室某氏。</p>
<p>《漫成》第四首云：“耕钓传先志，人知德不堪。钏声原宿业，崖蜜自先甘。寓目团浅，初心冷暖谙。鸿踪沙外雪，聊谢盖棺惭。”</p>
<p>按：先生自辛丑年继室郑孺人殁后至是岁，首尾九年，未曾续娶。后此三年岁在壬子，曾生一女，其为庶出无疑。此诗“钏声原宿业”句，用禅家隔壁闻邻家钗钏声事；“崖蜜自先甘”句，用《香奁集》中“多情诗崖蜜初尝”意；“寓目团浅”句，用神童《新月》诗“待字闺中团在后”意；“初心冷暖谙”句，用侍女温酒三次冷暖适中事。以是推之，知侧室之来必在是岁。</p>
<p>是年诗除《漫成》六首，《阁岩》《昭阳庵》各一首、《听月楼》一首，并《洞庭秋三十首》《芦雁十八首》外，有《过芋岩不值》一首，《深秋望欧子直》一首，《家兄观夫之抄稿云墨迹似先征君垂示以诗哀定后敬和四韵》一首。</p>
<p>以上五律。</p>
<p>《不揆五十齿满懿庵见过留同芋岩小酌》一首。</p>
<p>七律。</p>
<p>诗云：“隔岁相看颜似旧，衰年无据漏仍催。”</p>
<p>按：先生上年五十，是年五十晋一。诗题云“五十齿满”者，楚人谓晋一之年为满秩之岁，至今犹然，盖以阅一生辰为一岁满也。</p>
<p>又按：懿庵未书姓名。今考《鼓棹二集·添字昭君怨》一阙其题云：“友人刘懿庵营虎塘颇胜，没后鞠为茂草。”知懿庵姓刘。虎塘在湘乡，知懿庵为湘乡人。《六十自定稿》壬子年有《二中园纪事为懿庵作》五律二首，乙卯年有《郡归书怀寄懿庵》七律一首，丙辰年有《早起草堂寓目篱间牵牛花追忆懿庵》五律一首，则懿庵之没在乙卯、丙辰之间。《沅湘耆旧集》载刘庶先《湄水同夕堂老人月泛寻懿庵别业》五律一首，末句云：“鹿门知远近，渐入虎塘溪。”与《鼓棹二集》词题可以互证，惟其名尚待考耳。邓氏于《夏叔直小传》后引庶先此诗，言叔直与船山交甚挚，盖误以懿奄为叔直之别号，抑或误以为叔直别业之名也。</p>
<p>《寄和些翁补山堂诗已就闻翁返石门复次元韵寄意》一首。</p>
<p>《永历实录·王允成传》云：“前佥都御史益阳郭都贤隐居安化之石门山，莳花种秫，颇有佳致。”</p>
<p>按：《沅湘耆旧集》选些庵《石门杂咏》五首、《石门雪后看山》一首，又《九叠泉》诗序亦有“入石门右望”之语。</p>
<p>《粤奴初识雪歌》一首。《孤雁行和李雨苍》一首。</p>
<p>《南窗漫记》云：“嘉鱼李雨苍占解寄余此诗，云欲涉湖相访，时年七十矣。阅两岁，遂长逝，不果所至。雨苍，大崖先生裔孙，国亡后不应公车。唐须竹为余过其家省之，萧清户庭，犹楚云台风味也。”自注云：“楚云台，白沙筑于岭南，以馆大崖者。”《姜斋文集·读李大崖先生墓志书后》云：“先生裔孙雨苍氏占解，年七十有三矣，以王文恪公所撰大崖墓志铭寄唐生端笏，使与夫之共读。谨识其后，以讯雨苍，当如面谈亦。”</p>
<p>按：《七十自定稿》辛酉年《得嘉鱼李西华兄弟书追忆雨苍》诗云：“南游吊大崖。”为注云：“世卿先生自白沙归游南岳。”又云：“遗怨留鸿字。”自注云：“雨苍旧作《孤雁行》见寄。”今以史传及各书考之，世卿即李承箕之字，别号大崖，嘉鱼人，成化二十二年举乡试，为陈白沙高弟。先生和雨苍诗有“千秋渺渺楚云台”之语，自注云：“楚云台乃白沙留雨苍五世祖大崖先生读书而筑。”与《漫记》可以互证。己酉雨苍年七十，至壬子则七十有三，其寄大崖墓志稿后不久即卒。己酉至壬子，中隔庚戌、辛亥两年，故言“阅两岁遂长逝”也。《六十自定稿》壬子年哭李雨苍诗有“寻常雁塔称兄弟”之语，则雨苍举孝廉与先生同年。《南窗漫记》载雨苍《孤雁行》原唱云：“开函读之泪横流，一别二十有八秋。”又云：“孤雁孤飞孤自哀，多君兄弟共徘徊。”先生与石崖先生以壬午同举于乡。雨苍与先生兄弟相晤，当在是年省试之时，自壬午至己酉，首尾正二十八年也。</p>
<p>《读泾阳先生虞山书院语录示唐须竹》一首。</p>
<p>按：泾阳先生即顾端文公宪成，为东林领袖。《语录》乃其讲学之书。徐令素《唐躬园墓志》言船山为剖示源流，此诗亦其一端。</p>
<p>《效柏梁体寿王恺六》一首。</p>
<p>诗云：“铁墙拗头绿凤栖，就君踏花糅香泥。君今僦宇当湘西，我旬过五君始跻。”</p>
<p>按：是年先生五十一岁，恺六五十岁。铁墙拗为先生旧游之地。兹复僦居湘西，盖与先生卜邻矣。</p>
<p>以上歌行。</p>
<p>[康熙]九年庚戌（一六七〇），先生五十二岁。</p>
<p>秋九月，作《前雁字诗》五律十九首。</p>
<p>自记云：“雁字之作，始倡于楚人。楚泽国也，故楚人以此宜为之咏叹。近则玉沙湖补山老人续倡，作者连轸，予病未能者且十年矣。不期病中忽有阳禽笔阵，如鸠摩罗什两肩童子出现，因吟十九首。诸公于霜寒月苦，南天落翼之日，目送云翎。而仆于花落莺阑，炎威灭迹之余，追维帛字。时从异轨，情有殊畛，‘短歌微吟不能长’，斯之谓矣。故诸作者皆赋七言，而仆吟四十字。”</p>
<p>按：补山老人即郭些庵，因以“补山”名堂，且赋“补山堂诗”也，补山堂在沔阳州玉沙湖上。先生己酉年《复次补山堂元韵寄意》诗云：“我公昔浮玉沙湖，湖上突出孤山孤。”与此诗自记言“玉沙湖补山老人”正相符合。《沅湘耆旧集》未录些庵《雁字诗》，而选陶教习之典《雁字》七律八章之二，题下自注云：“些庵先生命”，则些庵原唱系七律八首也。先生自记云：“作者连轸，予病未能者且十年矣。”自庚戌上溯辛丑，首尾十年，知原唱作于辛丑、壬寅之际矣。</p>
<p>又按：此记言忽有阳禽笔阵，因吟十九首。《芦雁诗》自记云：“题此经一年矣，乃赋《雁字》。”彼记作于是年秋冬之际，盖《芦雁诗》作于上年九月，《雁字诗》作于是年九月。此记言“花落莺兰，炎威灭迹”者，《雁字诗》与《落花诗》同一比兴，则“花落莺兰，炎威灭迹”八字亦系比兴，与上文“霜寒月苦，南天落翼”事同一例，非真作于夏月也。</p>
<p>复作《后雁字诗》五律十九首。</p>
<p>自记云：“或曰，谓楚人宜吟雁字者，楚泽国也，有州渚，有平沙，有芦蒋菰菼，东有彭蠡之泽以攸居志，南有衡阳之峰，曰所回翼也，过斯以往，孰妄言之，而孰妄听之乎？余曰可哉，嗣吟十九首，首四十字。”</p>
<p>冬，作《仿体诗》一卷。</p>
<p>《夕堂戏墨》卷六《仿体诗》，其题云：“仿昭代诸家体。”序云：“昭代三百年间，诗屡变矣。偶为寻之，得三十八人，人仿一章。”</p>
<p>按：三十八首皆七律，始于刘护军基《秋兴》，终于顾秀才开雍《恸哭》。序中未言年份。然《夕堂戏墨》九种，分为九卷，除末一种《杂赞铭》非一时所作，已移归《姜斋文集》外，其余八种，自《落花诗》至《愚鼓词》，皆以编成先后为序。《仿体诗》系第六种，在《雁字诗》后，《潇湘怨词》前。《雁字诗》编成于是年秋九月，《潇湘怨词》编成于下年，未署时月。然《拟古诗十九首》《拟阮步兵咏怀》二十四首皆作于是年。《仿体诗》题目相近，当亦同时所作，故知在是年冬。</p>
<p>是年文有《砚铭》一篇。</p>
<p>砚铭云：“余两赴端州，未能得一佳石。故水师将军南陵管灿，旧为制使丁魁楚开灵羊峡坑，家有数石，其子贻余一砚。知石理者谓：承之以日则晶荧反射如浮金乳为独绝，不在虫蛀火鬣蕉叶也。庚寅冬，桂林覆败，为叛吏挟家人夺去。既返山中，无以和墨。刘平思畀一石子，外璞中腻，参差类小龟，即非至者，亦颇受墨。相随二十年矣。平思下世来，倏已五载，欣佩故心，聊为铭之。”</p>
<p>按：先生由桂林安福返衡阳故山，在庚寅后一年辛卯。自辛卯至庚戌正二十年，故知《砚铭》之作当在是年。</p>
<p>又按：铭词有“壶拜稽首”之语，则是年先生署名仍用改名“壶”字，未复原名也。</p>
<p>又按：《姜斋文集·砚铭》之前，有《笔铭》。《砚铭》之后有《墨铭》《秘阁铭》《砚盖铭》《杖铭》《拂子铭》《围棋铭》《梳铭》。是否作于一时，俟考。</p>
<p>是年诗除《前雁字》《后雁字》各十九首，《仿体》三十八首外，有《拟古诗十九首》，《拟阮步兵咏怀》二十四首。</p>
<p>以上五古。</p>
<p>《怀入山来所栖伏岩谷三百里中小有丘壑辄畅然欣感各述以小诗得二十九首》。</p>
<p>《排子岭》《狮子峰》《黑沙潭》《续梦庵》《双髻峰》《黄沙潭》《溪波岩》《妙高峰》《车辙亭》《方广路》《啸台》《补衲台》《洗衲池》《青溪石门》《西石门》《松纹石亭》《邬云庵》《钓竹源》《云台山》《西庄源》《小祗园》《小云山》《昭阳庵》《阁岩》《桃坞》《雪竹山》《茱萸塘》《败叶庐》《观生居》。</p>
<p>[康熙]十年辛亥（一六七一），先生五十三岁。</p>
<p>是年作《潇湘大八景词》。</p>
<p>自记云：“余歌小八景来十六年矣。重吟大八景词，复用瞿、辛原体，旌初志也。”</p>
<p>按：小八景作于乙未春。自乙未下推十六年为辛亥，故知作于是年。《大八景词》列于《小八景词》之后，在《潇湘怨词》卷内，题系《潇湘夜雨》《洞庭秋月》《平沙落雁》《远浦归帆》《渔村夕照》《山市晴岚》《山寺晚钟》《江天暮雪》。词调仍用《摸鱼儿》。</p>
<p>并《十景词》，合前《小八景词》，编为《潇湘怨词》。</p>
<p>自记云：“潇湘八景，不知始谁，差遗唯洞庭月、潇湘雨耳，他皆江南五千里所普摄也。迹不胜探，探其尤者，得十景焉。视诸帆雁岚雪，悠悠无择地者，不独贤乎？”</p>
<p>按：《十景词》列于《大八景词》后，亦在《潇湘怨词》卷内。自记未言作词年分，盖蒙上从省也。题系《舜岭云峰》《香塘渌水》《朝阳旭影》《浯溪苍壁》《石鼓危崖》《岳峰远碧》《昭山孤翠》《铜官戍火》《湘湾曲岸》《君山浮黛》。词调用《蝶恋花》。</p>
<p>作《前愚鼓乐梦授鹧鸪天词十首》，《后愚鼓乐译梦渔家傲词》十六首，《和青原乐地大师十二时歌》十二首。编《愚鼓歌》一卷。</p>
<p>《夕堂戏墨》卷八《愚鼓歌》内《前愚鼓乐梦授鹧鸪天词十首》序云：“无师之师，其唯梦乎？无梦而梦，非师而谁任为师？梦之明日，中湘笃生翁投余诗云：’三一从兹守，策名玉洞仙。’不期而与梦应。然则梦果余师也。”又，《后愚鼓乐译梦十六阙调寄渔家傲》序云：“梦授歌旨，囫囵枣也。仰承灵贶，不敢以颟顸当之，译之成十六阙。”又，《十二时歌和青原乐地大师》序云：“乐地《十二时歌》，千里唇皮，遥相乔赚。瓠道人倚愚鼓而和之，不道未吃乐地乐，便掇开药囊向一壁也煮。”</p>
<p>按：《愚鼓歌》卷中三序来著年分，然《前后愚鼓乐》以后译前，自必作于一时。《十二时歌》既附于《愚鼓歌》卷末，序中又言“倚愚鼓而和之”，谅亦同时所作。且序中“千里唇皮，遥相乔赚”，“未吃药地药掇开药囊向一壁也煮”等语，与《南窗漫记》所言正合。次密之韵《述怀》诗云：“别调相看更冁然”，即指《愚鼓歌》而言，故知作于是年也。详见下文。</p>
<p>是年诗有《偶望》一首。《极丸老人书所示刘安礼诗垂寄情见乎词愚一往呐吃无以奉答聊次其韵述怀》一首。</p>
<p>诗云：“洪炉滴水试烹煎，穷措生涯有火传。哀雁频分弦上怨，冻蜂长惜纸中天。知恩不浅难忘此，别调相看更冁然。旧识五湖霜月好，寒梅春在野塘边。”《南窗漫记》云：“方密之阁学逃禅洁己，授觉浪记莂，主青原，屡招余将有所授，诵‘人各有心’之诗以答之，意乃愈迫，书示吉水刘安士诗，以寓从臾之至。余终不能从，而不忍忘其缱绻，因录于此：‘药铛茶灶一炉煎，霜雪堆头纸信传。松叶到春原堕地，竹花再种更参天。纵游泉石知同好，踏过刀枪亦偶然。何不翻身行别路，瓠落出没五湖烟。’”</p>
<p>按：极丸老人系方密之别号。《永历实录·刘季矿传》云：“吉水人，兄伯钦、仲镦，皆清节士也。仲字安礼，举于乡，亢节隐于梅川。”密之示安礼诗，盖以志节相近，欲引以逃禅也。徐令素《唐躬园墓志》云：“又极丸老人以书订船山同住青原。船山不欲往，遗躬园行，达彼此之意，又以母病不果行。”当即是年之事，盖志于“以母病不果行”上加一“又”字，系承上文欲访庐山以父病不果行而言。前事在己酉年。次年庚戌，船山与密之无寄诗唱和之事。故知当在辛亥。况下年壬子，密之即殁，其为是年无疑。</p>
<p>《宿雪竹山同茹蘖大师夜话》一首。</p>
<p>诗末云：“自护杨坟茎草绿，春归闲唱踏莎。”自注云：“师嗣法嘉兴杨坟山。”</p>
<p>以上七律。</p>
<p>[康熙]十一年壬子（一六七二），先生五十四岁。</p>
<p>春，暂至湘乡，游刘懿庵二中园。</p>
<p>《六十自定稿》是年有《二中园纪事诗为懿庵作》五律二首。</p>
<p>按：懿庵有别业在虎塘，二中园当即别业之名。第一首用“柳径”“岚风”，第二首用“花影月”“柳莺歌”，故知作于春间。</p>
<p>是年，侧室某氏生女。</p>
<p>详上文己酉年，下文戊午年。</p>
<p>是年文有石崖先生《诗传合参序》一篇。</p>
<p>序云：“伯兄石崖先生曰：‘吾以序言诗，而于生平讽诵所蓄疑而末安者，自觉为之豁如。’”</p>
<p>《读李大崖先生墓志铭书后》一篇。又有《老子衍后序》一篇，逸去。</p>
<p>自序云：“壬子稿有后序，参魏伯阳、张平叔之说，亡之矣。”</p>
<p>是年诗除《二中园纪事》五律二首外，有《刘庶仙五十初度即席同唐须竹》二首。</p>
<p>按：第二首云：“于君烧烛耐春寒”，则庶仙生辰当在春间。《鼓棹初集》“寿刘庶仙”《瑞鹤仙》词云：“桃花开也未？有酥雨微晴，烂熏春醉。”似在二月间。</p>
<p>《闻极丸翁凶问不禁狂哭痛定辄吟》二首。</p>
<p>自注云：“传闻薨于泰和萧氏春浮园。”</p>
<p>按：泰和萧氏即萧伯玉之后人。春浮园系伯玉所居。密之为僧后，主青原方丈。青原在吉安府庐陵县，去泰和不远。第二首云：“文水东流隔楚浔”，以文水在吉安也。第一首云：“余有《南华》内七篇”，以密之曾注《庄子》也。</p>
<p>《冬夕》二首。</p>
<p>以上七律。</p>
<p>《早春》二首。《得须竹鄂渚信知李雨苍长逝遥望鱼山哭之》五首。</p>
<p>第三首云：“青原罢棹石门寒，柳岸霜风月已残。”自注云：“密之阁老、天门司马俱以是年弃世。”第五首云：“白杨衰草楚云天，孺子生刍奠暝烟。忍泪欲弹须剪烛，霜风偏缓上滩船。”自注云：“须竹赴哭未归。”</p>
<p>按：据“霜风”“衰草”之语，盖作于秋末冬初。</p>
<p>以上七绝。</p>
<p>[康熙]十二年癸丑（一六七三），先生五十五岁。</p>
<p>秋七月，与唐古遗、须竹兄弟游钟武故城。</p>
<p>《六十自定稿》是年有《新秋同唐古遗须竹游钟武故城归坐小轩夜话》七绝四言。</p>
<p>按：钟武系汉县，后省入衡阳。故城在衡阳西八十里。题言“新秋”，第一首言“暑气犹留”，知是游在七月。第三首言“但为爱君兄弟好”，知古遗即须竹之兄。第四首言“便把一竿随而住”，知小轩即唐氏之轩。惟古遗之名俟考。</p>
<p>冬十一月二十一日，吴三桂反于云南。</p>
<p>十二月小除夕，吴逆兵陷沅州，湖南震勤。</p>
<p>是年诗除《游钟武故城》七绝四首外，有《即事》二首。</p>
<p>按：第一首云：“暄气熏寒月”，第二首云：“仲冬微两息”，盖作于十一月。</p>
<p>《晴步》一首。</p>
<p>以上五律。</p>
<p>《咏菊答须竹》一首。</p>
<p>五排。</p>
<p>《咏雪》四首。</p>
<p>七律。</p>
<p>[康熙]十三年甲寅（一六七四），先生五十六岁。</p>
<p>春，吴逆兵陷常德、澧州、长沙，复陷岳州。湖南各郡并为其所据。先生出避于外。</p>
<p>《六十自定稿》自序云：“楚人之谓叶公子高，一曰君胡胄，一曰君胡不胄，云胄云不胄，皆情之至者也。叶公子高处此，殆有难言者。甲寅以还，不期身遇之，或谓予胡胄，或谓予胡不胄，皆爱我者，谁知予情。予且不能自言，况望知者哉！”《湘西草堂记》云：“因避滇氛，泛宅数载。”</p>
<p>正月，至湘乡。</p>
<p>《六十自定稿》是年有《上湘旅兴》五律五首。</p>
<p>按：第一首云：“寒山犹半绿，浅日动浮光。习习江南暖，淫淫小雪长。”第二首云：“柳阴谁竹外，几叶带疏黄。”知是正月所作。第三首云：“金丹及铁马，吾意定奚从。”第五首云：“山城犹百里，战伐不相知”，“回念巴丘北，银涛卷绣旗。”即指长沙、岳州一带用兵之事。</p>
<p>三月，与唐端笏同泛舟。</p>
<p>《六十自定稿》是年有《舟中上巳同须竹》五律一首。</p>
<p>夏，还衡阳，游伊山。</p>
<p>《六十自定稿》是年有《伊山》五律二首。</p>
<p>按：伊山在衡阳西三十余里，中有桓伊书堂旧迹，一名桓伊山。</p>
<p>又按：第一首云：“云烟开绿亩，金碧动青林。”又云：“萧清初觉好，风雨更幽岑。”知作于夏间。</p>
<p>秋，与唐端笏及黄生至湘阴，泊青草湖。</p>
<p>《六十自定稿》是年有《青草湖风泊同须竹与黄生看远汀落雁》五排一首。</p>
<p>按：青草湖在湘阴北百里、巴陵南七十九里。</p>
<p>冬，由衡山归。</p>
<p>《六十自定稿》是年有《衡山晓发》五律二首。</p>
<p>按：第一首云：“击汰迟枫浦，归心就翠微。”第二首云：“绿润不知冬，岳云第几峰。”知作于冬时。</p>
<p>是年诗除上文所引各首外，有《陈耳臣老矣新诗犹丽远寄题雪诸咏随意和之得五律四首》。</p>
<p>《初雪》《映雪》《欲雪》《访雪》。</p>
<p>《沅湘耆旧集·陈五鼎小传》云：“字耳臣，攸人。崇祯朝贡生，官耒阳教谕，有《雨余堂文集》。耳臣性狷介，刻苦自励，无子。乱后隐居深山不出，与王船山先生交好，一通音问而已。”</p>
<p>《送蒙圣功暂还故山》七律一首。</p>
<p>按：圣功系蒙养正之字。诗中用“秋风”“凉日”，盖作于秋间。</p>
<p>《剩稿》有《寄怀陈耳臣兼怀安福陈二止》七律一首。</p>
<p>诗云：“缑山月榭梦中秋，疏雨湘波一寄愁。老大乾坤添戏局，萧条风月识中流。维摩香饭聊长饱，鲁壁哀弦未易酬。为访华山酣睡客，可容长笑指神州。”</p>
<p>按：《沅湘耆旧集》载此诗未加按语。据小传“一通音问”之语，知即作于是年和诗之际。</p>
<p>是年词有《西江月》“本意”二首。</p>
<p>《鼓棹初集》此题第一首云：“湘水悠悠北去，章江渺渺东流。清光拂剑碧天秋，情寄一杯浊酒。落月倩谁留住，长江又送新愁。小孤潮阻散花洲，露冷长堤衰柳。”</p>
<p>按：《西江月》调以“本意”为题，盖命意即在江西，故有“章江东流”“长江新愁”之语，小孤及散花洲乃湖北至九江之路，是时洞庭用兵，路途隔绝，故有“潮阻”之语。</p>
<p>又按：第二首“曾忆龙沙孤夜泊”云云，系追忆在南昌度岁之事，详上文壬午年。</p>
<p>[康熙]十四年乙卯（一六七五），先生五十七岁。</p>
<p>春初，至长沙。</p>
<p>《六十自定稿》是年有《长沙旅兴》七律一首。</p>
<p>按：诗云：“江上红芽始试春，乳莺调语正迎人。人间韶日还相识，花下暄风已试新。”知是春初所作。</p>
<p>泊水绿洲，晤刘思肯，为写小照。</p>
<p>《六十自定稿》是年有《走笔赠刘生思肯》七绝三首。第一首云：“故园枝叶记君家，兄弟风流竞笔花。泛宅五湖君自远，相逢犹幸在长沙。”第二首云：“水绿洲前鱼艇多，也来相伴晒渔蓑。逢君剪烛当深夜，奈此干戈满地何。”第三首云：“老觉形容渐不真，镜中身似梦中身。凭君写取千茎雪，犹是先朝未死人。”</p>
<p>按：据第一首言长沙，第二首言水绿洲，知水绿洲即在长沙。第三首言形容凭君写取，知思肯为先生写照，互见下文戊辰年。</p>
<p>二月，过湘潭昭山。</p>
<p>《六十自定稿》是年有《昭山》五绝二首。</p>
<p>按：昭山在湘潭东北四十里，与长沙县接界。此诗第一首云：“曲曲见昭山，孤青不相舍”，知由长沙舟行至湘潭。第二首云：“深春花欲红”，知作于二月间。</p>
<p>三月，至水口。</p>
<p>《六十自定稿》是年有《水口道中》七绝一首。</p>
<p>按：诗云：“乳莺啼处春无几，才见樱桃一树花”，知作于三月间。先生以二月过湘潭，四月由衡州府城归山，则三月所至水口当在湘潭、衡山、衡阳一带。湘潭有涓水龙口，衡山有茶陵江口，衡阳有烝口、耒口。未知是何水口，俟考。</p>
<p>四月，自衡州府城归山。</p>
<p>《六十自定稿》是年有《郡归书怀寄懿庵》七律一首。</p>
<p>按：诗云：“雨滞花残不解飞”，又云“生死难忘只翠微”，当是梅雨时所作。</p>
<p>秋七月，由衡州府城至桓伊山。</p>
<p>《六十自定稿》是年有《出郭赴李缓山之约桓伊山下遇雨》七律一首。</p>
<p>按：诗云：“葛衣疏透雨珠间，习习轻风宿暑阑”，当是作于秋初。</p>
<p>八月，与故给事蒙正发往江西萍乡。</p>
<p>《六十自定稿》是年有《萍乡中秋同圣功对月》七律一首。其诗云：“白头还作他乡客，不负青天只月明。自笑渔樵非泛宅，聊听鸿雁有新声。晶瓶浸魄一双影，玉镜当心无限情。莫为银蟾增怅恨，孤清直上即瑶京。”</p>
<p>九月，由江西萍乡还湖南。阻风泊湘潭，访故将张永明。</p>
<p>《六十自定稿》是年有《风泊中湘访张永明老将吊孙吕二姬烈死读辛卯以来诸公奖贞之篇放歌以言情孙吕事详故中舍管公记》歌行一首。</p>
<p>按：诗中云：“二十六年春蔓长，我与张君四鬓霜。”又云：“茫茫峒云结烟草，贞魂不舍苍梧道。”又云：“君不见张君二妇漓江滨，俄顷千秋如截铁。”由乙卯上溯二十六年之前，岁在庚寅。是年桂王由梧州播迁。张永明当是桂王旧将。其侧室孙、吕二姬殉难于梧州漓江之滨。辛卯即庚寅之后一年也。又云：“哀歌血泪洒青天，管子嗣裘金郎堡。而我悲吟独待今，二十六年愁埋心。左掖蒙生俱未死，军中弹泪秋阴深。”管子嗣裘即题中所云中舍管公，蒙生即蒙正发。左掖系给事所居。盖管中舍曾为二姬作记，又与堡同作诗。二人已前殁，而正发尤存。先生与正发同至萍乡，又同还湖南，同泊湘潭，遂作歌以追吊二姬也。又云：“昭潭万波叠霜縠，南望漓江暮云绿。惊鸿叫云天不开，秋夕孤飞遥痛哭。”则泊舟湘潭在九月也。</p>
<p>又按：是年吴逆遗伪总督黄乃忠等合兵数万，自萍乡窥袁州。兵革方兴，道途多梗，故先生寓萍乡未久，复还湖南也。</p>
<p>过湘乡东台山，还衡阳。</p>
<p>《六十自定稿》是年有《东台山》五律一首。其诗云：“百里初见山，西晖客望闲。半峰明紫树，群岫倒苍湾。仙馆箫声歇，渔舟隔浦还。祝融知近远，清梦骛云间。”</p>
<p>按：东台山在湘乡东十里。据“祝融近远”之语，知由湘乡还衡阳。据“西晖客望”“苍湾紫树”之语，知作于秋末。</p>
<p>筑湘西草堂于石船山。</p>
<p>《六十自定稿》是年有《草堂成》五律一首。其诗云：“归舟湘水北，伐木逮秋清。”《船山记》云：“船山之岑，有石如船，顽石也，而以之名。顾于此阅寒暑者十有七，而将毕命焉，因曰此吾山也。辛未深秋就。”《行述》云：“最后自岳阴迁船山，遂以地之僻而久藏焉。”《湘西草堂记》云：“越十二年，再徙于石船山下，去观生居二里许，仍里人旧址筑湘西草堂。”潘传云：“最后归于衡，游石船山，以其地瘠而僻，遂自岳阴迁焉。”</p>
<p>按：自辛未上溯乙卯，首尾共十七年。湘西草堂成于乙卯，即以是岁迁居，年数正相符合。先生以庚子岁葺败叶庐，己酉岁筑观生居。两地皆在茱萸塘旁，并非转徙。自己酉至乙卯仅有六年，自庚子至乙卯凡十有五年，《湘西草堂记》云“越十二年”，“二”字当是“五”字之讹。</p>
<p>又按：《湘西草堂记》叙草堂之筑于避滇氛泛宅之前。今考先生避滇氛凡两次，前一次自甲寅至乙卯，在草堂筑成之先。第二次自戊午至己未，在草堂筑成之后。虎止浑括言之，故叙次未甚析耳。</p>
<p>冬，草堂成。</p>
<p>按：《草堂成》诗中二联云：“鹤馆松云剪，萍踪雪径成。南窗仍夕暖，东岭迓春晴。”知筑成在冬时。</p>
<p>又按：《儒林传稿》采余传云：“居石船山，杜门著书。”今考先生杜门著书为日已久，而居石船山则自是年始。</p>
<p>是年诗除上文所引各首外，有《残雪》四首。七律。《题林良枯木寒鸦图图有李宾之题句》四首。七绝。《石流篇》一首。《雉子游原泽篇》一首。《门有车马客》一首。《夜坐吟》一首。《豫章行》一首。《顺东西门行》一首。《猛虎行》一首。《短歌行》一首。以上乐府。</p>
<p>按：乐府八篇，体格词意均属相近。《石流篇》云：“水无旋流，卉木有方。”又云：“浩浩方隅，茫茫圆轨。”《雉子游原泽篇》云：“芒芒非故林。”又云：“崎岖北与南。”《门有车马客》云：“策马何方来，遥遥驻光度。”《夜坐吟》云：“吾何归，归何叹。”《豫章行》云：“遵途出郭门，待远有来期。”又云：“洪流从问津，危岑将共之。”《顺东西门行》云：“乘逍遥，归太宁。”《猛虎行》云：“途长不息空舍亭，道迷不随飞蓬征。飞蓬无去心，空亭多夕惊。寸心有端绪，歧路劳屏营。”又云：“危途厉修节，游衍悲俜零。”《短歌行》云：“鸿雁惊霜，飞必有乡。”又云：“登山善疑，临水善忆。”又云：“横波施楫，谁能代持？”并为行旅之词，显系一时所作。就中《豫章行》明指江西。其余七篇大都作于暂寓萍乡之日。</p>
<p>是年词有“留别家兄”《南乡子》一首。</p>
<p>《鼓棹初集》此题词云：“老去别堪惊，日暮长亭亦短亭。镜里朱颜唯梦里，惺惺，刺柏堂前一字行。
此去更无凭，药饵谁扶瘦骨轻。望断岳阡魂缥缈，伶俜，万叠烟波两叶萍。”《沅湘耆旧集·王贞献介之小传》云：“乱后遂筑室衡、邵、永界万山中。”</p>
<p>按：先生自辛卯返里后，虽辗转迁移，然亦多在衡、邵、永之间，即往来于长沙、岳州，亦不越湖南之界，与石崖先生未尝远别。是年至江西萍乡，始离本省，故有“此去无凭”“望断岳阡”之语。石崖长于先生十三岁。是年先生五十七，石崖已七十岁，故有“老去别堪惊”之语，则此阙作于是年无疑。</p>
<p>[康熙]十五年丙辰（一六七六），先生五十八岁。</p>
<p>春三月，寓居双髻峰。华亭章有谟来游于门，偕唐端笏问《礼》。</p>
<p>《六十自定稿》是年有《春夕同章载谋看月》七律一首。其诗云：“草堂新筑延新月，夕望春烟散夕清。天地空轮原自昔，莺花流目不须惊。东风摇柳拖柔影，绿晕莎肥炫露明。莫拟华亭归鹤怨，湘山布谷未催耕。”《行述》云：“时值华亭章司马次子有谟南游阻道，亡考延入，昼共食蕨，夜共燃藜，以所注《礼记》授之，夜谈至鸡鸣为常。游兵之为盗者窃听而异之，相戒无犯焉。”徐令素《唐躬园墓志》云：“滇师抗命之年，章公子载谋有谟游粤西不得归，因游于船山之门而问礼，旦夕与躬园偕，知躬园甚深。”邓氏显鹤云：“按载谋为永明时兵部侍郎旷之子。侍郎以身扼湘阴、平江之冲，湖南恃以无恐，以劳郁卒于永州。载谋孤露，贫匮无所归。先生时寓双髻峰，招与同居三年。日饭草糗，夜则燃松脂著书。”</p>
<p>按：先生以崇祯壬午科举于乡，出欧阳方然之门。章于野是科亦为同考官，出闱后遂引为知己，互相砥砺。丙戌冬，于野巡抚江北。先生曾至江阴，上书指画兵食，请调和南北，以防溃变，盖期望于野者深矣。己未年先生有《送载谋归吴淞》五律二首。第一首云：“相逢及送别，都在落花时。”参以是年《看月》诗“莺花流目”“绿晕莎肥”之语，知载谋初见先生在三月间。己未上距丙辰三年。邓氏云：“招与同居三年”，即谓丙辰三月至己未三月也。</p>
<p>又按：《沅湘耆旧集》载虎止赠董达五古一首，题云：“董君达年八十矣，以章大司马祠碑及陈烈妇碑文远来相订，并示以载谋公子及公孙近札，遣使入山，道绻绻之意，以期一晤，作五言长诗答之。”其诗云：“忆昔弱冠时，逢翁戎马间。言偕章公子，避地入寒山。先君称执友，往事述仁贤。丞相回落日，桑榆摧霜寒。翁为门下士，锋矢护完棺。秉彝有同心，言返吴江攒。翁志既已酬，薄游侠士坛。侠士葬郊麟，列女悲贞鸾。上湘陈宜人，报志没涟湍。至德必有邻，水怪匿神奸。洲拥烈妇坟，波激壮士肝。”邓氏显鹤云：“章文毅公旷卒于永州。陈夫人则其妾陈氏也。有武人要之，陈赴水死，湘人葬之涟溪东岸。大水冲啮溪岸，墓独无恙。”今考虎止诗云：“言偕章公子，避地入寒山”，是年载谋谒先生时，董君与之偕来也。虎止生于庚寅，是年二十六岁，故诗云“忆昔弱冠时，逢翁戎马间”也。于野在桂王时官至大学士，故称为丞相。陈氏系侧室，而称为宜人，意者所生之子由父荫得官，故母以子贵，抑或桂王因其殉烈而加赠，尤福王赠陈御史良谟之妾时氏为孺人欤？</p>
<p>复还湘西草堂。</p>
<p>《六十自定稿》是年有《早起草堂寓目篱间牵牛花追忆懿庵》五律一首。诗中云：“秋色生空外，微晴始素晖。篱花深碧紫，风蔓小霏微。”</p>
<p>是年戴日焕复至衡山来谒，同宿僧寺。</p>
<p>《姜斋诗剩稿》是年《戊戌岳后辱戴晋元见访今来复连榻旃檀口占五古一首》。其篇末云：“同君宿郊庵，四目还相注。回看双髻云，南飞绕湘树。”</p>
<p>按：戊戌下距丙辰凡十八年，故篇首有“荏苒十八年”之语。互详上文戊戌年。</p>
<p>又按：《沅湘耆旧集》载此诗题只“寄友”二字，盖所见之本不同。邓氏因题中无年分可考，未知先生作此诗时已近六旬，谓《晓同夏叔直出寺读米菊水司寇所镌谭友夏记》一首、《霜度岳径》一首，并此一首，见《楚风补》。玩其体格，似不离竟陵习气，故《自定稿》删去。盖先生早岁尚不以钟、谭为非，晚乃自辟町畦，吐弃一切。崇阳蒙正发诗有“爱听船山骂竟陵”之句，此其征也。”今考《晓同夏叔直出寺》一首作于甲申。《霜度岳径》一首未知何年，要必在乙酉编《岳余集》以前。二诗虽先生早年所作，然亦未尝模仿竟陵也。谭友夏《游南岳方广记节略》，《莲峰志》内亦曾采录，不过藉以考证游踪，并非奉为模楷。即如《仿体》三十八首之中，钟、谭何常不居其二，亦节取而非崇尚也。《岳余集》内所载，《自定稿》内例不重收，并非有意删弃。至于此诗，《自定稿》不载，然先生晚年诗尚有《买薇稿》，今巳逸去，安知非编列其中，无以决为删去。即使删去，亦非因其习染竟陵。况先生诗学自幼得仲父牧石先生之传。牧石排斥竟陵，见先生所撰墓表，岂待与蒙正发相识之时始诋竟陵之谬哉！</p>
<p>是年撰《周易大象解》一卷成。</p>
<p>《周易内传发例》云：“丙辰始为《大象传》。”</p>
<p>是年诗除上文所引各首外，又有《先秋一日作》一首。</p>
<p>七律。</p>
<p>是年词有“自题草堂”《贺新郎》一阙。</p>
<p>《鼓棹初集》此词云：“一曲林峦新造，何敢望松萦竹抱。新绿半畦荒径侧，怕萋萋仍是黏天草。”又云：“东墙幸有冰轮好，到秋来暖雪生眉，琼浆灌脑。”今考草堂成于去冬，此词当作于是年春间，预述秋间事也。</p>
<p>[康熙]十六年丁巳（一六七七），先生五十九岁。</p>
<p>春，游衡山，登回雁峰。</p>
<p>《六十自定稿》是年有《重登回雁峰》七律一首。</p>
<p>按：诗中有“绿草当春覆一邱”之语，故知作于春间。先生前此登回雁峰未知何年，俟考。</p>
<p>秋，编《礼记章句》四十九卷成。</p>
<p>《六十自定稿》是年有《新秋望章载谋》五律二首。第一首云：“湘山犹曲曲，畴昔故天涯。偶合添离恨，轻分有后期。灯残知弈误，月上尽诗迟。芳草王孙在，闲愁付杖藜。”自注云：“时载谋授馆于翠涛。”第二首云：“干戈方万里，摇落又三秋。霜鬓久无据，云踪幸缓愁。周秦焚后字，荆楚赋中楼。郑重清波意，君无忘野谋。”自注云：“时《礼》注方竟。”</p>
<p>桐城余兼尊来访。</p>
<p>《六十自定稿》是年有《桐城余兼尊昔为青原侍者归素以来崎岖岭外相值见访为录前寄极丸老人诗仍次原韵赠之》七律一首。其诗云：“沙上鸿踪昔岁心，堞楼鹤语旧时林。已知罢钓能忘饵，何必登床更碎琴。月影偶留传雁字，秋声不断有蝉吟。闲愁杜口从君语，为受青原记莂深。”</p>
<p>按：极丸老人即方密之。归索尤云还俗。盖兼尊与密之皆桐城人。密之主青原方丈时，兼尊曾为侍者。密之殁后，兼尊还俗，游粤至楚，与先生相见于衡也。诗中用“雁字”“蝉吟”，知作于秋间。先生前寄极丸老人诗，即《五十自定稿》内《寄怀青原药翁》七律一首。药翁谓密之，为僧后名药地。其诗亦用心、林、琴、吟、深五韵。见上文丁未年。</p>
<p>是年诗除上文所引各首外，有《遣怀》四首。</p>
<p>七律。</p>
<p>《箜篌引》一首。</p>
<p>乐府。</p>
<p>[康熙]十七年戊午（一六七八），先生六十岁。</p>
<p>春，吴逆谋僭号于衡州。其党有知先生名者，属为劝进表。先生力拒，遂逃之深山，作《祓禊赋》。</p>
<p>《行述》云：“维时长啸一室，作《祓楔赋》曰：‘谓今日兮令辰，翔芳皋兮兰津。羌有事兮江干，畴凭兹兮不欢。思芳春兮迢遥，谁与娱兮今朝。意不属兮情不生，予踌躇兮倚空山而萧清。阒山中兮无人，蹇谁将兮望春。’”潘传云：“先生之未没也，盛名为湖南之冠。戊午春，吴逆僭号于衡阳，伪僚有以劝进表属先生者。先生曰：’某本亡国遗臣，鼎革以来，久逋于世，今汝亦安用此不祥之人为？’遂逃之深山，作《祓禊赋》。”《沅湘耆旧集》小传云：“康熙初，吴逆谋僭号于衡，伪僚有以劝进表属者，先生曰：’某本亡国遗臣，所欠一死耳。今汝亦安用此不祥之人哉？’遂逃入深山，作《祓禊赋》。”《儒林传稿》采余传云：“康熙间，吴逆在衡湘，夫之又逃入深山。”</p>
<p>按：《行述》载《祓禊赋》仅此十句，当是节引，本非全篇。《姜斋文集》内此赋亦只十句，盖辑《文集》者即自《行述》中录出也。其全篇俟考。</p>
<p>秋八月二十一日，吴逆死于衡州。</p>
<p>是月，幼女殁，葬于败叶庐左梅树之下。</p>
<p>《六十自定稿》是年有《梅阴冢》歌行一首，序云：“船山老人幼女七岁，许字友人唐君之子者，以戊午八月夭。败叶庐左有梅一株，老人夙所玩息。庐圮梅存，因瘗其侧。老人女早晓字，动有闲则。尝自言：使我且死，必不乱。垂亡果然。老人哀之甚，且恐此土为樵犁所侵，诗以志之。”</p>
<p>按：唐须竹奉先生为师，而先生待之如友。其见古遗，见《六十自定稿》，又《七十自定稿》内唐如心两见。此序所言友人唐君，未知何属，俟考。</p>
<p>九月初一日，先生六十生辰。徐芳寄礼物祝寿，作启答之。</p>
<p>《姜斋文集·六十初度答徐蔚子启》云：“胫宜孔杖之施，教无失故；肘有原襟之露，友且怜贫。刀兵劫改，仅存鹄渚之弟兄；生死梦中，还记虎塘之欢笑。人间甲子，已如鹿在蕉中；世外春秋，不谓雁来天际。指青松以似我，五大夫阅世空悲；进赤舄以邀仙，几屦今生更著。青袍无烦严武，用支肺病之寒；湘箑不拂元规，持却热中之暑。匪寻常缟纻之交，实早岁笠车之约。拜登不言颜甲，念雉坛之存者几人；晋祝将俟先庚，记鹤羽之归来隔岁。”</p>
<p>按：据启中所言，蔚子祝寿之礼，当是朱履青袍、松枝杖湘竹扇也。鹄渚即武昌之黄鹄矶，盖回忆早年同应乡试时事。虎塘欢笑则同游湘乡事也。戊申夏有《期徐蔚子虎塘迟至余暑病先归》七律一首，其前后同游谅非一度矣。</p>
<p>冬，同唐端笏送李国相葬后，溯湘过衡州府城还山。</p>
<p>《六十自定稿》是年有《同须竹送芋岩归窆竟小艇溯湘转郡城有作》七律二首。</p>
<p>按：是年春间吴逆僭号，先生逃避深山。此时出山送葬，复由郡城还山，无复踪迹之者，八月十七吴逆死后，党羽离心，有溃散之势，不暇物色遗老也。诗言“飘零人在钓鱼船”，知未入郡城；又有“埋心遥夜”“寒灰堕地”“断云影里”“错拟万株梅”等语，知作于冬月。</p>
<p>是年诗除《梅阴冢》歌行一首外，有《寄徐蔚子》一首。</p>
<p>五律。</p>
<p>诗云：“黄鹄一癯仙，重逢腹已便。檄从邛部草，诗授郑公笺。柯雨先征梦，樵风恰满船。褚公池上月，珍重到秋圆。”</p>
<p>《小楼雨枕》四首。</p>
<p>《行述》云：“又《山楼雨》诗曰：‘江城二月催寒雨，山客三更梦岭云。青镜分明知鹤发，宝刀畴昔掩龙文。援毫犹记趋南史，誓墓还谁起右军。飞鸟云边随去住，清猿无事忆离群。’”</p>
<p>按：《山楼雨》，《六十自定稿》作《小楼雨枕》，此四首中第一首也。</p>
<p>又按：第二首云：“闲坐小楼清澈极”，第四首云：“客窗倦雨晓朦胧”，合之第一首云：“江城二月催寒雨”，当是寄寓山楼所作。第三首云：“符玺可容徐广泪，山河难授马融图”，则隐寓不肯草劝进表之意也。</p>
<p>《春山漫兴》七首，又一首。</p>
<p>按：《六十自定稿》载此题七首。《沅湘耆旧集》采此题四首又续采二首。邓氏显鹤云：“按二诗《自定稿》中删去，兹从《楚风补》采入。”今考《沅湘耆旧集》续采第一首“丹霞白雨来分霄”云云，即《自定稿》内第五首，并非逸篇。唯第二首“千心一病总消除”云云，为《自定稿》中所未收，乃《姜斋剩稿》之诗耳。</p>
<p>以上七律。</p>
<p>《戏作七夕词》三首。《梅花》三首。</p>
<p>以上七绝。</p>
<p>是年以前，云壑老人光及其弟联珵有诗寄先生。</p>
<p>《南窗漫记》云：“’凤凰集阿阁，麋鹿游山樊。物性固有常，甘苦能并存。偶思远尘嚣，随意寻桃源。自怡得间旷，临江启柴门。江光散白云，高枕清心魂。形骸已渐忘，涕泪声久吞。徒欲愤韩仇，深负国士恩。材与不材间，愿共达者论。’此云壑于普市见寄诗。余之交于云壑以此。人无知云壑者，勿望其更知余也。’君归耽石室，余亦泛星槎。自度桃源境，频寻洞口花。江清一雁远，天碧数峰斜。云水苍茫际，相思路转赊。’云壑介弟联珵寄余作也。”</p>
<p>《沅湘耆旧集·云壑老人小传》云：“云壑不知何人。道光己亥夏，余留滞长沙，寓老城南书院。武陵胡秀才公辅以一绫幅横看来售，诗字均佳。核其年月，则滇逆煽乱时也。印章有“黄岳主人”四字，意其为徽人也。时方编辑《沅湘耆旧集》，因手录于册以待考。明年，来主朗江书院，辑明代诗竟，因以数诗附存卷末。是集例子不存流寓，而集中各家，有与诸名关明涉者，间亦附录一二，低一格以别之，此亦例也。’光’字姓名莫辨，皖、桐间多光姓，然诗中有‘远志惭吾弟’语，末跋云：’同联珵作。’所云吾弟，当即其人。据此则‘光’非姓明矣。”又附录王船山先生《姜斋诗话》即《南窗漫记》云：“案以上二则，知联珵果为云壑之弟，窃喜意度之中。而云壑姓名籍贯出处本末尤未悉也。残鳞片甲，若隐若见，为之三叹。”又载云壑五律诗十一首，前十首自跋云：“丁已卜居庐溪，作澄江草堂，临江倚山，颇得野人之趣。同联珵作此诗，而一二高朋良友亦属而和之。顾自以为山林之乐，可以终身。戊午别去，登舟回望，梧竹森然，又赋别诗一章。”后一首跋云：“茆斋竹楼，视之如鸿爪蜗涎，不足介意。今成方壶员峤，随流而去矣，能无慨然，遂书之以贻子棨侄。有时仗节东行，及收故地，据此卷以物色之耳。云壑老人光。”</p>
<p>按：先生《庄子通》成于下一年己未，其自序云：“予之居‘才不才之间’‘知我者谓我心忧，不知我者谓我何求’，孰为知我者哉”与《南窗漫记》所载云壑寄先生诗末二句“才与不才间，愿共达者论”可以互相印证。普市在辰州府辰溪县南三十里。庐溪即泸溪，与辰溪同属辰州，地本接壤。云壑自跋言丁已卜居庐溪，戊午去庐溪，以是推之，知其于普市寄先生诗，大约在戊午以前也。</p>
<p>[康熙]十八年己未（一六七九），先生六十一岁。</p>
<p>春正月，大清兵克复岳州、长沙。二月，克复衡州，贼党奔溃窜扰。</p>
<p>先生与章有谟避地楂林山中石鸡村，著《庄子通》。</p>
<p>《六十自定稿》是年有《避乱石鸡村同载谋小憩》五绝四首。《庄子通》自序云：“己未春避兵楂林山。”</p>
<p>按：四诗中第一首云：“苍壁不受春。”第二首云：“梨花漾碧晶。”第三首云：“已度青茸表。”知避地在春间。第四首云：“自选林泉住。”《庄子通》稿本标题之下有“楂林避兵寓笔”六字，知旅寓安居，著述不辍矣。</p>
<p>三月，复归湘西草堂。</p>
<p>《湘西草堂记》云：“后复归草堂，定经诠，秩散稿，辑闲吟。”</p>
<p>按：吴逆死后，官兵克复楚、粤，进剿滇、黔。辛酉冬，逆孙世璠授首，寇氛荡定，先生得安居草堂矣。</p>
<p>送章有谟还吴淞。</p>
<p>《六十自定稿》是年有《送载谋归吴淞》五律二首。</p>
<p>按：第一首云：“相逢及送别，都在落花时”，知载谋以三月起程。互详上文丙辰年。</p>
<p>又按：第一首又云：“霜雪添双鬓，兵戈共一枝”，言避地时同居也。第二首云：“马当湖水北，南望杳潇湘”，言归吴途经彭蠡也。又云：“容台留蠹简，谒者恋幽芳”，上句谓“礼记”注已成，授之载谋，下句谓终守行人旧衔，遁世无闷也。</p>
<p>六月，编《庄子通》一卷成。</p>
<p>《庄子通》自序末云：“是岁伏日南岳卖姜翁自叙。”</p>
<p>按：“是岁”承上文“己未”而言，故知成于是年六月。</p>
<p>又按：自序云：“念予以不能言之心，行乎不相涉之世，浮沉其侧者五年。弗获已，所以应之者，薄似庄生之述。谓予以庄生之述，祈免于‘羿之彀中’。予亦无容自解，而无能见壶子于‘天壤’之示也久矣。”今考甲寅春至己未春相距五年，其间皆吴逆据衡、湘之日。所为浮沉以应者，即泛宅于外，避居于山，不草劝进之文，力拒伪官之请也。</p>
<p>是年诗除上文所引各首外，有《闻圣功讣遽赋》一首。</p>
<p>五律。</p>
<p>《南窗漫记》云：“蒙圣功给事正发《欸乃声》九十首，曾授余订之。其警句则有‘更拟卜居迁赤甲，遥怜知己在丹霞’。”注云：“丹霞，澹归所居。澹归者，金道隐堡。”</p>
<p>按：此诗首二句云：“闲愁生死外，回首故人无。”盖言肇庆、梧州旧僚已尽，则金堡已前殁可知。《南疆绎史》言堡以庚寅冬剃发为僧，后二十余年而终。今考庚寅至庚戌正二十年，其殁当在庚戌之后。甲寅以还，无复堡之行踪，知其殁当在辛亥、壬子、癸丑之际。《鼓棹初集·尉迟杯》一阙题系“闻丹霞谢世遥为一哭。”堡与正发均为清议所非，而先生笃念旧交，哀悯其死，所谓故者无失其为故也。</p>
<p>《咏木鱼》一首。</p>
<p>七律。</p>
<p>序云：“观生居壁粘比岁人士酬赠韵语，时复迎目，如相扬榷。仆与当世偶一往还觞咏耳，亦可不容志之。兵警后，为俗恶寓人尽掷弃之，非有长吉睚眦之怨，浪施和仲笺云之惧，能使人不气尽邪？唯攸县陈耳臣二笺仅存，徘徊不忍舍目，用觉其《咏木鱼》诗，未当作者。辄和二章，不能寄耳臣，差贤于存没诸公之逢蠹蠈，无从静对已尔。”</p>
<p>编《六十自定稿》成。</p>
<p>《六十自定稿》自序云：“五十以前，不得者多矣。五十以后，未敢谓得，一往每发于失，中间不无力为擎括。而擎括之难，予自知之，抑自提之。”</p>
<p>又编《柳岸吟》成。</p>
<p>《六十自定稿》自序云：“此十年中别有《柳岸吟》，欲遇一峰、白沙、定山于流连骀宕中。”</p>
<p>按：《柳岸吟》一卷，系杂体诗，大都以韵语讲学。就中和康节、明道、龟山、白沙、定山、一峰、念庵诸作，固属宗旨显然，即命题无谈理字面，而其诗亦《击壤集》一派。较之《自定稿》中诸诗，格调气韵，迥然不同，故另编一卷也。</p>
<p>题系：《和龟山此日不再得》一首，《溪上晚步次闲来无事不从容韵》一首，</p>
<p>按：诗中用“秋容”“蓼岸”，当作于秋间。</p>
<p>《和白沙》二首，《为躬园题用念庵韵》二首，《读念庵诗次之》二首，《和白沙中秋》二首，《鼾睡》七首。</p>
<p>按：诗中有“春鸟过春不肯鸣”之语，当作于夏初。</p>
<p>《咏怀次韵》三首，</p>
<p>按：诗中用“秋容”“金风”“菱花”“白”，当作于秋间。</p>
<p>《次定山》三首，《和白沙钓濑与湛民泽收管诗示唐须竹》一首，</p>
<p>按：诗中有“孤笛吹乘雪月吟”之语，当作于冬月。</p>
<p>《三门滩感兴》三首，</p>
<p>按：祁阳东二十二里有三门滩。此数年中先生未往祁阳，疑另一三门滩。俟考。</p>
<p>《露坐和白沙》一首。</p>
<p>按：诗云：“回塘有芰荷”，当作于夏间。</p>
<p>《月坐和白沙》一首，《和白沙》一首，《和白沙真乐吟效康节体》一首，《和白沙》八首，《旅警》五首，</p>
<p>按：第四首云：“出门对群动，未必免濡首。”盖作于旅游之时。第五首云：“孤月游霜空，寒林清猿叫。”盖作于冬月。</p>
<p>《元日折梅次定山韵》一首，《和白沙梅花》二首，《和白沙桃花》一首，《和白沙》二首，</p>
<p>按：诗中有“雨过横塘绽白莲”之语，当作于夏间。</p>
<p>《为白沙六经总在虚无里解嘲》一首，《和一峰虚中是神主》五首，《示两子》二首，《暑过友人新斋》六首，《读文中子》二首。</p>
<p>按：诗中有“梧桐暗认一痕秋”之语，当作于秋间。</p>
<p>《书陈罗二先生诗后》二首，《和一峰入道门》一首，《和一峰读书楼》一首，《和一峰扇和岩》一首，《和一峰一览亭》一首，《和白沙梅花》一首，《和白沙怀古》一首，《和白沙》一首，《次康节韵质之》一首，《见狂生诋康斋白沙者漫题》一首，《读易赠熊体贞孙倩》八首，《示从游诸子》三首。</p>
<p>按：第二首云：“千林洒洒试金风，万里秋清一夕中。”盖作于秋间。</p>
<p>又按：第一首云：“七载相怜已久如，寸心未展只相于。”盖《柳岸吟》一卷皆讲学之诗，七年中从游诸子虽未书姓名，然卷中有《为躬园题》一首，《示唐须竹》一首。今考己酉岁先生年五十，唐氏迎先生住阁岩，为之剖析学术源流，是年有《读泾阳先生虞山书院语录示唐须竹》七古一首，见《六十自定稿》，未收入《柳岸吟》。然从游诸子，知名者莫如唐氏，则所云七载，当以己酉为第一年。自己酉至乙卯，首尾七年。除己酉之诗未编入《柳岸吟》外，其余六年，就卷中各诗所述时序推之，大约六更寒暑。然究未得确证，存此说以俟考。</p>
<p>又按：邓氏谓须竹为船山受业弟子中所倚为奔走后先者。今考诗集中为须竹作者甚多，而《柳岸吟》全卷惟须竹两见，尤证邓说之确。《鼓棹初集》内有《谒金门》一首，题系“待须竹。”《鼓棹二集》内有《一剪梅》一首，题系“答须竹所问。”未知何年所作，俟考。</p>
<p>[康熙]十九年庚申（一六八〇），先生六十二岁。</p>
<p>春正月，门人唐如心来谒。</p>
<p>《七十自定稿》是年有《唐如心见过》七律二首。</p>
<p>按：第一首云：“春草初生雪霰零，山山曾踏几茎青。”知作于正月。又云：“怜君问《礼》当深夜，急难原头念鹡鸰。”知是先生门人，其时兄弟之间有急难也。</p>
<p>又按：《沅湘耆旧集》载虎止诗有《夏杪过撷翠堂有作赠主人唐如心》五律二首。第二首云：“岳趾分莲碧，湘皋接茝香。”知如心居于衡阳。又有《客如心撷翠堂三载冬尽留别有作》五律二首。第一首云：“芸窗款款明。”第二首云：“侍立谁深雪。”知虎止曾馆于如心家。至于如心何名，与古遗、须竹是否一家，俟考。</p>
<p>三月，序《六十自定稿》。</p>
<p>《六十自定稿》自序朱云：“庚申上巳湘西草堂记。</p>
<p>夏四月，过李为好山居。</p>
<p>《七十自定稿》是年有《过李为好山居信宿》五律二首。</p>
<p>按：第一首云：“紫雪桐花落，绿烟莎草凝。闲阶斜日转，薄箑绪风胜。”又云：“淹留春病减。”故知作于夏初。</p>
<p>又按：《鼓棹初集》有“寿李为好”《瑞鹤仙》词一首，又有“为好送鱼苗谢之”《渔家傲》一首，其名俟考。</p>
<p>是年诗除上文所引各首外，有《翠涛携诸子游瞻云阁有作见寄遥答》一首。</p>
<p>五古。</p>
<p>按：诗云：“迟向深秋兴，摇荡先春心。”又云：“大云峙霜萼，虚室函霄岑。”盖瞻云阁与大云山相近，翠涛以深秋霜月往游也。</p>
<p>《伏日》一首。《腊月一日寒雪有作》一首。</p>
<p>以上五律。</p>
<p>《见诸生咏瓶中芍药聊为俪句示之》一首。</p>
<p>五排。</p>
<p>[康熙]二十年辛酉（一六八一），先生六十三岁。</p>
<p>秋八月十五日，自观生居归湘西草堂。</p>
<p>《七十自定稿》有《中秋向夕自观生居同刘生小步归草堂月上》五律二首。</p>
<p>按：湘西草堂距观生居仅二里许，本可不时往来，诗集中偶存此迹耳。两地皆卜居之所，而于草堂言“归”者，先生晚年常居草堂也。</p>
<p>又按：乙丑岁有《送刘生辑夏归省重庆》诗。此诗所言刘生，似即其人。《鼓棹二集》有《江城梅花引》一首，题系“病中口占示刘生。”又有《清平乐》一首，题系“问刘存孺索香橙”，其词云：“莫遗先生午睡，凭教鼻观惺惺。”存孺似亦在弟子之列。其与辑夏是否一家，俟考。</p>
<p>又按：是年有《示刘李二生》五律一首，诗中有“黄梅何日熟”之语，似作于夏初。《鼓棹二集》有《摊破浣溪沙》一首，题系“病中与刘、李二生夜话”。今考先生常相往来之李姓，自李为好之外，有李治尹。《鼓棹初集》有《踏莎行》一首，题系“与李治尹夜话《致身录》事有感而作”，其词末云：“他年莫问草堂荒，萧萧落叶随风起。”既言及于草堂，盖亦作于晚岁。惟李生是否即系为好，抑系治尹，或另一李姓，俟考。</p>
<p>是年为僧先开编《相宗络索》。</p>
<p>《七十自定稿》是年有《南天窝授竹影题用徐天池香烟韵七首》。第六首自注云：“时为先开订《相宗》，并与诸子注《庄》。”</p>
<p>按：《相宗络索》乃释氏之《小学绀珠》。南天窝盖即先开所居。先生生平未曾佞佛，此特一时寄兴，以应先开之请耳。</p>
<p>是年诗除上文所引各首外，有《春尽有会而作》一首，《始冬寓目》一首。</p>
<p>以上五古。</p>
<p>《春月歌》一首，《来者之日歌》一首。</p>
<p>以上歌行。</p>
<p>《将夕》一首。</p>
<p>按：诗云：“余春矜断雨，将夕敛重阴”，盖作于三月间。</p>
<p>《复病》一首。</p>
<p>按：诗云：“消病一春长，藤蓑挂草堂”，又云：“侵凌看柳絮，乱扑一襟霜”、盖作于四月间。</p>
<p>《得嘉鱼李西华兄弟书追忆雨苍》一首。</p>
<p>详上文己酉年。</p>
<p>以上五律。</p>
<p>《元夕》一首，《春兴》三首。</p>
<p>以上七律。</p>
<p>[康熙]二十一年壬戌（一六八二），先生六十四岁。</p>
<p>春正月，省石崖先生于长夏庵。</p>
<p>《七十自定稿》是年有《春初雨歇省家兄长夏庵中惘然有作》五古六首。</p>
<p>按：《鼓棹二集》有《双双燕》一首，题系“除夕忆家兄”，其词云：“荒山百里，想残雪初晴，应同消受。莫还似我，只共寒炉相守。”未知何年除夕所作，附记俟考。</p>
<p>秋七月，熊男公过访。</p>
<p>《七十自定稿》是年有《熊男公过访》五古一首。</p>
<p>按：诗云：“遥山清露条，木末素月上”，又云：“先彼凉云阴，心知畏景往”、又云：“炯炯河鼓星，迢迢天汉广。津梁诚有待，良会仍多爽。云何衰景及，遘此西清朗”、故知作于七月间。</p>
<p>又按：《鼓掉初集》有“过熊男公夜话”《浣溪沙》一首，所居盖与先生相近，其名俟考。</p>
<p>又按：《姜斋诗剩稿》有《大云山歌》，自注：“为熊畏斋社戚翁六秩寿”，未记年月。其诗首云：“湘山之高云山高”，末云：“松云萝月数峰前”，其居当在衡阳大云山旁。《姜斋文集》有《题熊畏斋先生小像赞》云：“谈霏玉屑，度挹芝英。养丹山之彩凤，族丽景而飞鸣。”盖言其子孙多贤也。《柳岸吟》有《读易赠熊体贞孙倩》八首。先生称畏斋为“社戚翁”，当是体贞尊行。男公与畏斋、体贞是否一家，俟考。</p>
<p>九月，编《说文广义》三卷成。</p>
<p>《说文广义》发例末云：“岁在壬戌季秋月乙巳朔船山老农识。”</p>
<p>是年诗除上文所引各首外，有《和周履道对春雪》一首，《和高季迪风雨》一首。</p>
<p>以上五古。</p>
<p>《偶题》一首。</p>
<p>五律。</p>
<p>按：诗云：“人间又秋色”，盖作于秋初。</p>
<p>[康熙]二十二年癸亥（一六八三），先生六十五岁。</p>
<p>春三月朔，编《制义俟解》一卷成。</p>
<p>《制义俟解》自序云：“先儒言科举业非不可学。昔于岭南，见杨贞复先生晚年稿，皆论道之旨，特其说出于陆、王为诧异，要亦异于雕虫以售技者。今略作数十首，以补早年雕虫之悔，稍有发明及劝诫，不必圣贤之言如此，期不叛而已。癸亥孟春甲辰朔王夫之记。”</p>
<p>冬十月朔，编《噩梦》一卷成。</p>
<p>《噩梦》自序云：“鲁两生曰：’礼乐必百年而后兴。’百年之始，荡涤烦苛，但不违中和之大端而已。天其欲苏人之死。解人之狂，则旦而言之，夕而行之可也。呜呼！吾老矣，惟此心在天壤间，谁为授此者？故曰噩梦。元黓阉茂之岁阳月朔旦甲戌船山遗老识。”</p>
<p>游别峰庵。</p>
<p>《七十自定稿》是年有《寒雨归自别峰庵寄同游诸子》五古一首。</p>
<p>按：诗云：“晨光留宿温，山霭动云叶。遥遥相送情，悢悢念寒涉。”又云：“弥天存鹤发，余冬酬素业。”故知作于冬初。</p>
<p>又按：《鼓掉初集》有《东风齐著力》一首，题系“忆《别峰》修竹为冰雪摧折”，未必作于是年，附记俟考。</p>
<p>又按：戊辰年有《吊别峰庵二如表长老》七律一首，盖即庵中主僧也。</p>
<p>是年文有《谭太孺人行状》一篇。又有《武夷先生行状》一篇，今逸。</p>
<p>《谭太孺人行状》云：“不孝夫之既受命于介之，述先君子状，遂状先妣谭太孺人。哀哉！先君子几筵方彻，太孺人遽罹终天之惨毒，抑三十有四年矣。”</p>
<p>按：谭太孺人卒于庚寅。自庚寅至癸亥三十四年，故知作于是岁。</p>
<p>又按：《姜斋文集》系后人辑录而成，非先生自定之本。就邓氏显鹤《船山著述目录》核之，《行状》二篇逸其一，赋八篇逸其一，又逸去《仿符命》一篇、《尺牍》十篇、《九砺》一篇，此外逸篇谅必不少。即如《梳铭》序云：“新安黄将军金台，披缁称广明大师，请予为小传，见赠玳瑁梳一合，云藏之无用久矣，非先生无可赠者。感其意而铭之。”今其传稿逸去，则类此可知也。</p>
<p>是年诗除《别峰庵》五古一首外，有《田家始春杂兴》二首。</p>
<p>五古。</p>
<p>按：第二首原本不全，盖稿本脱去一页。此题或不止两首，或另有他题，均未可定，须得完本再核。</p>
<p>《人日》一首，《初秋》三首。</p>
<p>以上五律。</p>
<p>《先开移丹桂一株于窗下作供为赋十六韵》一首，《咏风戏作艳体》一首。</p>
<p>以上五排。</p>
<p>[康熙]二十三年甲子（一六八四），先生六十六岁。</p>
<p>春正月，属松江董斯行请竟陵吴既闲撰武夷先生暨谭太孺人墓志铭。</p>
<p>《七十自定稿》是年有《病起连雨》七律四首。其第四首云：“潜圣峰云碧万层，萧萧杉竹托山僧。辜恩垂死余双泪，扶病今生梦一登。多日六经藏孔壁，何人十字志延陵。湖天秋水鱼书绝，寂寞孤阡挂古藤。”自注云：“病不得省墓。春初，因松江董斯行请志铭于竟陵吴既闲，期以秋至，不得。垂死病中念此二事，唯有痛哭。”</p>
<p>按：潜圣峰在南岳，为武夷先生及谭太孺人合葬之地。己未年《送章载谋归吴淞》诗次首末句云：“片石延陵字，他年待报章”，与此诗“十字志延陵”同意，盖即托其先容，至上年癸亥撰成行状，故复申前请也。据虎止赠董君达诗，知载谋归吴淞时与之偕行。“达”字与“斯行”意颇相近。疑董君名达字斯行，取行义达道之意。其与章氏终始相依，盖亦籍隶松江。意者斯行与达即一人欤？先生以戊辰年作《武夷先生暨谭太孺人合葬墓志》云：“前此几幸当世知道君子拂拭幽光，而仰人间，无可希望，弗获已而质述大略。”是既闲之文终未果作，故自撰也。至于既闲之名未及其本末，虽无明文可征，然先生既请其表章先德，则亦非常人可知。</p>
<p>又按：虎止赠董君诗中有云：“翁来为挂纸，泪洒灵石顽。贞烈永千古，翁名与之传。”其上文言陈烈妇洲拥成坟之事。盖是岁董君至湘乡省视烈妇墓，便道至衡阳，先生因属其过竟陵时请志于既闲也。</p>
<p>又按：《鼓棹二集》有《贺新郎》一首，题系“寒食写怨”，其词云：“岳云回望莲花，尽凄凉延陵十字，难酬幽愿。昨岁杯浆浇泪后，拼付寒螀莎馆。”当亦是年所作。</p>
<p>夏五月初五日，作《制义俟解题词》。</p>
<p>《制义俟解题词》末云：“甲子重午船山病笔。”</p>
<p>是年诗除《病起连雨》七律四首外，有《瓜圃夕凉》二首，《冬日晚照书怀》一首。</p>
<p>以上五古。</p>
<p>《岁早》一首，《客至》一首，《初夏》二首，《待于礼》一首。</p>
<p>诗云：“望望还相待，悠悠问此心。禽归孤树夕，月上半峰阴。稻径迷迂折，荷香送浅深。琅然琴韵在，莫只动游鲟。”</p>
<p>按：据“稻径”“荷香”之语，知作于夏末。丁未年有《仿李邺侯天覆吾歌广其意示于礼》一首，其姓名俟考。</p>
<p>《先开过问病赠之》一首。</p>
<p>按：末二句云：“天花飞万片，祗愧净名居。”自注云：“时雪大作。”盖作于冬月。</p>
<p>《冬夕》一首。</p>
<p>以上五律。</p>
<p>《徐合素自南来抵郡城远讯船山代书答之尊世父暗公从海上卒于岭表廿余年矣因寓我尚为人之叹》一首。</p>
<p>按：暗公名孚远，华亭人，与陈卧子、夏彝仲齐名，随鲁王浮海，桂王时官至九列。</p>
<p>《五日前一夕唐如心以近诗见问病废夜读久矣即夕口占寄意》一首，《寄周令公》一首。</p>
<p>诗云：“湘波一尺阻东西，湘草湘烟入望迷。碧海相看消镜雪，丹经何术炼银泥。归舟吴越迎歌扇，潭水沧浪废杖藜。问讯绥山桃几熟，飞花好寄五陵溪。”</p>
<p>《沅湘耆旧集·周藿园士仪小传》云：“字令公，酃人，崇祯中拔贡。遭世乱不仕，闭户著书，作《史贯》十卷、《野获编》若干卷。书成，挾之出游，遍历燕、齐、吴、越诸名胜，所至皆有题咏。有《迈吟秋感》《杭游杂咏》《南行句纪》诸集。令公之学都寓于《史贯》一书，王船山先生曾亟称之。”</p>
<p>以上七律。</p>
<p>《水仙》一首，《代书寄衡山戴晋元》二首。</p>
<p>第一首云：“松梢浅著余冬雪，兰若闲烧丙夜灯。一枕梦回衾似水，不知仙洞隔朱陵。”第二首云：“寒山不稳归飞鸟，锦字难传夜静鱼。闻说茂陵方病渴，莫修封禅数行书。”邓氏显鹤云：“船山集中有《寄衡山戴晋元》诗，盖规之也。年八十始举子，九十方卒。”</p>
<p>以上七绝。</p>
<p>[康熙]二十四年乙丑（一六八五），先生六十七岁。</p>
<p>夏，游珍珠岩，宿明溪寺。</p>
<p>《七十自定稿》是年有《宿明溪寺山僧导游珍珠岩》七律一首。</p>
<p>按：首二句云：“苍崖乳溜渍苔乾，阴壑埋光生夏寒。”故知作于夏间。</p>
<p>又按：《鼓掉二集》有《行香子》一首，题系“游珍珠岩”，其词云：“午日霞烘。赤城围玉，紫盖擎空。”当亦作于是年。</p>
<p>秋八月，编《楚词通释》十四卷成。</p>
<p>《楚辞通释·序例》云：“岁在乙丑秋社日南岳王夫之释。”</p>
<p>是年作《周易内传》十二卷，《发例》一卷。</p>
<p>《周易内传发例》自跋云：“岁在乙丑，从游诸生求为解说。形枯气索，畅论为难，于是乃于病中勉为作传。”</p>
<p>是年诗除《珍珠岩》七律一首外，有《西冈望南岳》一首，《秋雨延旦晓起有作》一首，《雨夕梦觉就枕戏效昌黎体近梦》一首，《吟已尤不得曙再次前韵广之》一首。</p>
<p>以上五古。</p>
<p>《红叶》二首。</p>
<p>五律。</p>
<p>《代书答舌剑韬》一首。</p>
<p>其诗云：“洣水东流岳阜西，鱼书遥问浣花溪。千峰旧访孤轮月，双脚难拚一寸泥。大誓余生闻虎啸，衰年独坐弄驴蹄。东山只履归何日，草软烟柔一杖藜。”</p>
<p>按：洣水源出酃县，流经茶陵州，至攸县，与攸水合。诗言“洣水东流”，盖舌剑韬所居僧寺与洣水相近也。</p>
<p>《秋兴》一首。</p>
<p>以上七律。</p>
<p>《辛酉日遣怀》四首。</p>
<p>按：第一首云：“短烛空烧桕，浊酒不荐椒。岁华知几日，人道是今朝。”盖作于正初。</p>
<p>《罂粟》一首，《相思子》一首。</p>
<p>以上五绝。</p>
<p>《山月歌》一首，《白云歌》五首。</p>
<p>自注云：“效逊国先贤‘朝见白云飞出山’之作。”</p>
<p>《杂咏》四首。</p>
<p>按：第一首云：“雀啄霜余数子红”，第三首云：“叮咛雪霰休陵藉”，盖作于冬时。</p>
<p>《又雪》一首，《送刘生辑夏归省重庆》一首。</p>
<p>诗云：“蒸江漱玉速苍汀，玳瑁霜云拥翠屏。归向湘山高顶望，应瞻南极老人星。”</p>
<p>按：据诗中“南极老人星”之语，则“重庆”即重闱也。</p>
<p>以上七绝。</p>
<p>[康熙]二十五年丙寅（一六八六），先生六十八岁。</p>
<p>春正月晦，石崖先生卒，年八十一。</p>
<p>《石崖先生传》云：“年逾八袠。”《文学原氏墓志》云：“贞献先生以丙寅正月晦卒。”《沅湘耆旧集·王贞献介之小传》云：“八十一卒。”</p>
<p>夏五月中旬，跋石崖先生《耐园家训》。</p>
<p>《耐园家训跋》末云：“柔兆摄提格之岁，律中蕤宾，中浣谷旦，季弟夫之跋。”</p>
<p>冬十月二十一日，从子敞卒，年五十七。</p>
<p>《文学原氏墓志》云：“原哀毁成疾，以其年十月二十一日终于殡宫。”又云：“躬耕授徒以侍，麾之远而愈不忍离。篝火具沐、牖厕泛除之劳，髯发半白矣，呴呴如孺子，执劳不倦。如是者三十余年，先生八十矣。其卒也，啼号不绝于口。”又云：“距没之年五十有七。余于其亡，哀之不欲生。”</p>
<p>是年文除上文所引各篇外，有《孤鸿赋》一篇。</p>
<p>《姜斋文集·孤鸿赋》自注云：“为石崖作。”</p>
<p>按：赋云：“偕唼啑以嬉旋，幸芳洲之缱绻，曾不知心魂隔乎异躯，而踪迹成乎疏远。已而六翮已长，睥睨青霄。我衿子佩，遵道齐镳。望云逵于万里，讵折翼于崇朝。”又云：“商歘忽而戒旦，偕息驾以南还。菰蒋槁而调饥姑忍，矰缴施而行路悲难，然且吊影矜双，寻声知和，垂翅虽频，盟心自可。沐玉露之清泠，喙残香于琼颗。向荻岸而同栖，忘惊涛之屡簸。”皆以鸿雁之往来，比昆弟之出处也。</p>
<p>是年诗有《早春余雪属目偶成》一首，《夏夕》一首，《为家兄作传略已示从子敞》一首。</p>
<p>诗云：“无穷消一泪，墨外渍痕汪。”又云：“正可忘言说，将心告烈皇。”</p>
<p>以上五律。</p>
<p>《玩月》一首。</p>
<p>五排。</p>
<p>按：诗云：“云际徘徊月，高天不损寒。三秋今夕未，万里几人看。”疑作于中秋。</p>
<p>《昔梦》一首，《雨余小步》一首，《初月》一首。</p>
<p>诗云：“六月四日收夕雨，一湾初上划西清。”盖即作于是日。</p>
<p>《冬日书怀》一首。</p>
<p>以上七律。</p>
<p>《绝句》八首。</p>
<p>五绝。</p>
<p>按：第二首云：“伏日人间暑，西风天际阴。”第四首云：“牵牛花巳发，天上候双星。”盖作于夏秋之际。</p>
<p>是年词有“家兄倾背后诸君见慰重叠，恤其衰病，有逾量之奖，含泪作此答之”《满江红》一首。</p>
<p>[康熙]二十六年丁卯（一六八七），先生六十九岁。</p>
<p>夏六月，朱翠涛过草堂问病。</p>
<p>《七十自定稿》是年有《翠涛过草堂问病》七律二首。</p>
<p>按：第一首云：“稻露垂珠远望平，疏风疏雨葛衣轻。枫林摄摄消残暑，禅室登登待早晴。”盖翠涛以夏末过草堂也。第二首云：“银汉未倾怜酒尽，金风欲避倩云围。”又云：“观获送君归下潠，西清一雁贴天飞。”盖翠涛以七八月之际去草堂而归也。</p>
<p>又按：第二首云：“江楼十载故心违”，江楼当是听月楼，详上文己酉年。</p>
<p>秋九月，葬石崖先生。</p>
<p>《七十自定稿》是年有《重过三座山与故人罗君遇赠之》七律一首，其诗云：“一双镜影髭凝雪，九月枫林叶坠斑。旧恨冰轮消兔阙，故交雪涕吊渔湾。”自注云：“罗君名映，字若庸，邵阳人。时垂执先兄之绋。”又有《宿别峰庵庶仙策杖来慰时方从哭送先兄归垄返》七律一首，其首云：“幂幂苍烟护小桥，回峰斜引上方遥。归禽邀日沈平楚，宿露冷风润绿蕉。”《沅湘耆旧集》载虎止诗有《挽罗得我先生》七绝三首，其第二首云：“八十三年刚骨立，雪霜殊觉有心难。”自注云：“名若庸，邵阳耆旧。年八十三，全发道服以终。”</p>
<p>是年文有《牧石先生暨吴太恭人合祔墓表》一篇。</p>
<p>墓表云年：“年垂七十，乃克与敏辈勒遗绪于阡。”</p>
<p>是年诗除上文所引各首外，有《翠涛喜雨见怀病枕赋答》一首。</p>
<p>诗云：“灵雨自南来，飞集东皋野。”</p>
<p>按：《鼓棹初集》有《苏幕遮》一首，题系“翠涛以新诗见怀作此答之。”其词云：“春色三分还似此。和雨和烟，了却诏光事。”所谓新诗即“喜雨见怀”之篇，是词必同时所作。</p>
<p>《冬日杂兴》二首。</p>
<p>以上五古。</p>
<p>《寄题翠涛新斋》一首。</p>
<p>诗云：“湘西开竹馆，绿净清溪源。”</p>
<p>按：《鼓棹初集》有《贺新郎》一首，题系“用韵寄题翠涛山居”。其词云：“遍天涯总是王孙草。”又云：“画骏不临松雪谱。”自注云：“因忆赵子昂不类，遂及之。”当亦是时所作。</p>
<p>又按：《沅湘耆旧集》载虎止《元夜过翠涛先生洪山堂有作》七绝三首。未知山居新斋是否即洪山堂，俟考。</p>
<p>《仿李邺侯天覆吾歌广其意示于礼》一首。</p>
<p>以上七古。</p>
<p>《元夕独坐》一首，《晦夕》一首。</p>
<p>按：此题列于《四月一日》题前，其诗云：“初暄留宿雨，向夕尽归云。”又云：“天情余叆叇，春赏忆殷勤。”盖作于三月晦日。衡阳地暖，暑乘较早，故有“流萤湿雾熏”之语，又有“莲叶无情甚”之语。</p>
<p>《四月一日》一首，《秋日杂咏》六首，《遣闷》二首。</p>
<p>以上五律。</p>
<p>《夏日喜何旨得见过》一首，《侄敏五十》二首。</p>
<p>邓氏显鹤云：“此二首从《家谱》采出。”</p>
<p>按：此二首在《七十自定稿》内。邓氏为先生作小传，但云“今所存诗稿有《五十自定稿》《六十自定稿》。”盖未见《七十自定稿》也。余详上文戊寅年。</p>
<p>以上七律。</p>
<p>[康熙]二十七年戊辰（一六八八），先生七十岁。</p>
<p>春正月，罗桐侯来访。</p>
<p>《七十自定稿》是年有赠罗桐侯七律一首，题云：“罗桐侯受业先兄，存没依轸，倍于余子。春初过慰衰老，怆然酬赠。”其诗云：“纸窗竹屋俯寒泉，总角相看已冁然。莎径情深寻带草，芦中恩重履渔船。重来棠杜初悲雨，老去桃花不记年。一卷申公诗说在，凭君珍重护秦烟。”</p>
<p>按：“总角相看”系追叙少小时事。先生幼年从兄读书，桐侯系石崖先生门人，故与先生同砚席也。“芦中渔船”系指壮岁时事，盖先生避地时，桐侯曾为之解厄脱困也。“申公诗说”即指石崖之《诗传合参》，盖录稿付桐侯收藏也。</p>
<p>又按：上年丁卯先生有赠罗君诗，自注云：“罗君名映，字若庸，邵阳人，时垂执先兄之绋。”其诗首二句云：“三十九年弹指间，居然无恙只青山。”今考先生于己丑四月避本邑土人之难，由间道赴粤，或者途经邵阳亦未可定。自己丑至丁卯，首尾正三十九年。以时地情事推之，则桐侯与若庸似即一人。然究未的显证，俟考。</p>
<p>夏五月，编《南窗漫记》成。</p>
<p>《南窗漫记》末署“戊辰天中日南窗记。”</p>
<p>是年文有《武夷先生暨谭太孺人合葬墓志》一篇。</p>
<p>《墓志》云：“阅三十七年，冢子介之已卒，不孝季男夫之年七十矣，遘屯永世，将拂蝼蚁，乃克志焉。”</p>
<p>《霜赋》一篇。</p>
<p>题下注“戊辰”字。</p>
<p>是年诗除《赠罗桐侯》七律一首外，有《始夏》一首《咏归燕》一首。</p>
<p>以上五古。</p>
<p>《小步》一首。</p>
<p>按：首二句云：“林塘春间夙，小步爱微温。”盖作于春间。</p>
<p>《燕》一首，《夏夕》一首，《落日》一首。</p>
<p>以上五律。</p>
<p>《社前一日雪》一首，《二十四日又雪》一首，《寄题先兄祠屋》二首。</p>
<p>自注云：“戊辰五月己卯祁孙奉主入祠。祠，旧耐园也。”</p>
<p>按：耐园系石崖先生所居，因取以自号。据《原氏墓志》：“有子二：生祁、生郊。”祁孙盖即生祁，石崖之长孙，先生之侄孙也。</p>
<p>又按：《姜斋诗剩稿》有《示侄孙生蕃》五古一首，未注年分。先生之胞侄三人：敞、敉、致。敞之二子名生祁、生郊，不名生蕃。先生作《家世节录》时，岁在戊戌，叙武夷先生诸孙云：“敉以孝殒于难，致旱夭。”其下文云：“曾孙一：生祁，敞出。”则敉、致无子可知。是生蕃非胞侄孙也。先生之从兄三人：玉之、剑之、珍之。剑之早卒。玉之有孙生佑、生荫，见《牧石先生墓表》。惟珍之后人未见于诗文集。疑生蕃为珍之孙。俟考。</p>
<p>又按：先生胞伯祖次峰公，胞叔祖太素公，见《家世节录》。其后人之名未曾附书，因支派渐远也。示生蕃之诗话语意甚挚，知非疏属。</p>
<p>《崇祯癸未贼购捕峻亟先母舅玉卿谭翁以死誓脱某兄弟于虎吻谢世以来仰怀悲哽者三十余年翁孙以扇索敏侄书字缀为哀吟代书苦不能请先兄俯和益以老泪淫淫承睫不止》一首。</p>
<p>详上文癸未年。</p>
<p>《别峰庵二如表长老类知予者对众大言天下无和峤之癖者唯船山一汉愧不克任而表师志趣于此征矣就彼法中得坐脱其宜也诗以吊之》一首。</p>
<p>按：末句云：“秋山叶落冷枯藤”，盖作于秋间。</p>
<p>《冬山即事》四首。</p>
<p>以上七律。</p>
<p>《敔筑土室授童子读题曰蕉畦口占示之》四首。</p>
<p>七绝。</p>
<p>按：虎止别号蕉畦，盖取诸此。</p>
<p>[康熙]二十八年己巳（一六八九），先生七十一岁。</p>
<p>秋，编《识小录》一卷成。</p>
<p>《识小录》自序云：“识小者，不忍坠地也。陶潜氏曰：’今我不述，后生何闻哉？’顾以未得与于承平荃宰之下，少有所闻，百不逮一，病中约略忆而录之。固不保其能传，亦尽吾垂死之孤心而已。己巳秋，船山病叟王夫之录。”</p>
<p>冬，刘思肯来访，重写小照。</p>
<p>《七十自定稿》是年有《野史刘生惜十年之别来访山中为写衰容赋赠》七律二首。</p>
<p>《鼓棹初集》有《鹧鸪天》一首，题系“刘思肯画史为写小像，虽不尽肖，聊为题之。”其词云：“把镜相看认不来，问人云此是姜斋。龟于朽后随人卜，梦未圆时莫浪猜。谁笔仗，此形骸，闲愁输汝两眉开。铅华未落君还在，我自从天乞活埋。”自注云：“观生居旧题壁云：六经责我开生面，七尺从天乞活理。”</p>
<p>按：乙卯春先生泊舟长沙水绿洲，刘思肯为写小照，赋七绝三首。自乙卯至己巳凡十五年。此诗题中但言“十年之别”者，中间曾经相见也。思肯为先生写照两次，而《鹧鸪天》一阙定为是年所作者，旧刻《老子衍》等书冠以《姜斋遗像》，其自题即系此首。《行述》载此词亦谓“自题遗像”。且词中所言情况，必是七十外所作，非五十外所作也。七律两首，皆用“霜月”。第二首云：“映水愁窥彻骨寒。”又云：“江门蓑冷添藤笠。”故知作于是冬。第一首云：“重逢无暇问前游，老去并刀割旧愁。”盖追叙前此相逢之事也。</p>
<p>是年文有《杂物赞》十六首。</p>
<p>《发积》《气通》《天蚕丝》《香筒》《鬼见愁》《料丝镫》《太平鼓》《活的儿》《果罩》《高柄碗》《盒袋》《高阁》《茶托》《炉几》《看相》《袖笼》。前有小序。序云：“雨坐无聊，念平生风物，或时已灭裂，或人间尚有，而荒山不得邂逅，各为叙其原委而赞之。诸有当于大制作者不与。”</p>
<p>按：序来未著年分，然诸赞大指与《识小录》相似，故列诸是年以俟考。</p>
<p>是年诗除赠野史刘生二首外，有《庶仙片纸见讯云年过七十未为非幸无容局促萦心既佩良规因之自广》一首。</p>
<p>五古。</p>
<p>是年词除上文所引题小照《鹧鸪天》一首外，有“翠涛作煨榾柮诗索和以词代之”《渔家傲》六首。</p>
<p>词见《鼓掉二集》。第六首云：“十九年来毡啮尽，归鸿望断长安信。莫叹苏卿霜染鬓，渠非困，多他一倍还添闰。”</p>
<p>按：十九年加倍为三十八年。先生以庚寅秋辞桂王于梧州，辛卯春还衡阳。自辛卯至己巳相距三十八年，巳多苏卿一倍，加以庚寅半年，所谓还添闰也。故知作于是年。</p>
<p>又按：《鼓棹二集》仍有《沁园春》一首，题系“翠涛六帙，每句戏用彩色字”，未知作于何年，附记俟考。</p>
<p>[康熙]二十九年庚午（一六九〇），先生七十二岁。</p>
<p>春正月，编《夕堂永日诸论内编》《外编》各一卷成。</p>
<p>《夕堂永日诸论》自序云：“阅古今人所作诗不下十万，经义亦数万首。既乘山中孤寂之暇，有所点定，因论其大略如此。庚午补天穿日，船山老夫叙。”</p>
<p>按：先生有《夕堂八代诗选》《四唐诗选》《明诗选》。据此序中“山中点定”之语，当成于是年以前。至于《八代文选》及《词选》，疑亦成于是年前后，附记俟考。</p>
<p>是年编《俟解》一卷成。</p>
<p>《俟解》题：“庚午湘西草堂作。”</p>
<p>又编《七十自定稿》成。</p>
<p>邓氏显鹤《船山著述目录》云：“又有《买薇稿》《漧涛园初集》二书未见，殆亦诗文集也，附识其名于此。”</p>
<p>按：《漧涛园初集》当是早年所作，《买薇稿》当是晚岁所作。先生二十四岁以前之诗无考，当有在《漧涛园初集》之中者。七十二岁以后之诗无考，当有在《买薇稿》之中者。附记俟考。</p>
<p>[康熙]三十年辛未（一六九一），先生七十三岁。</p>
<p>秋，作《船山记》。</p>
<p>《船山记》云：“夫如是，船山者即吾山也，奚为而不可也？偶然谓之，歘然忘之，老且死，而船山者仍还其顽石。吾终于此而已矣。辛未深秋记。”</p>
<p>是年久病喘嗽。</p>
<p>《行述》云：“年七十三，久病喘嗽，而吟诵不衰。”</p>
<p>自作墓铭。</p>
<p>《行述》云：“其铭末句云：幸全归于兹耶，固衔恤以永世。”潘传云：“自题其墓曰：明遗臣王夫之之墓。自铭曰：抱刘越石之孤忠而命无从致，希张横渠之正学而力不能企。幸全归于兹耶，固衔恤以永世。”</p>
<p>郑中丞端属太守崔某馈粟帛请见。先生以病辞，受粟返帛。</p>
<p>潘传云：“吴逆既平，我大中丞郑氏端闻而嘉之，属郡守崔某馈粟帛请见。先生以病辞，受其粟，返其帛。未几卒于石船山。”《儒林传稿》引余传云：“吴逆平，巡抚嘉之，馈粟帛请见，夫之病，辞帛受粟。”</p>
<p>按：潘、余两传叙此事未著年分，然余传下文云：“未几卒。”潘传下文云：“未几卒于石船山。”知距卒时不远。壬申正初，先生已归道山，则此事当在辛未，故系诸此以俟考。</p>
<p>自明社既屋，先生隐居著述，征辟屡至，坚辞不起。</p>
<p>《湘西草堂记》云：“先子自前明崇祯癸未张献忠陷衡后，湘、岳之间三十余年，羔币踵至，终全志节，闭门著述。”</p>
<p>按：记言三十余年羔币踵至，则是屡经征辟，惟年分无考，故附于此。</p>
<p>[康熙]三十一年壬申（一六九二），先生七十四岁。</p>
<p>春正月初二日辰时，先生卒。</p>
<p>《湘西草堂记》云：“迄壬申而先子奄背。”《行述》云：“次年元日，尚衣冠谒家庙。二日清晨，起坐不怿，指先祖征君行状，墓铭付长孙生若曰：’汝慎藏之。’谓敔曰：’勿为吾立私谥也。’良久，命整衾，时方辰，遂就箦，正衾甫毕而逝，享寿七十有四。遗命禁用僧道。”《家谱》云：“于康熙壬申正月初二日午时殁。”</p>
<p>按：《行述》先言“清晨”，次言“良久”，终言“甫毕而逝”，则“时方辰”之“辰”字，断非有误。《家谱》作“午时”，恐是传写之讹。</p>
<p>葬于金兰乡高节里大罗山。</p>
<p>《家谱》云：“葬衡阳县金兰乡高节里大罗山，虎形，未山丑向。自撰墓铭，有碑碣华表。”潘传云：“葬于大乐山高节里。”</p>
<p>按：“乐”与“罗”音近，大乐山即大罗山也。</p>
<p>湖州季简尤来吊。</p>
<p>《沅湘耆旧集》载虎止诗有《吴兴季翁简尤垂吊先大人茔遂约共游燕赵唐躬园力为阻行有作述怀》五古一首，其诗云：“孑孑蔚莪生，悠悠风波目。白发已盈颠，红尘日销骨。眷言思远道，有客劳存录。慰我茕影孤，贻余兰佩馥。为言燕赵士，慷慨相驰逐。胡为守荒林，烟寒困空谷？长剑宜有赠，囊锥焉可秃。且作连骑游，勿为握粟卜。老友贻书来：’君行勿太速。先人留遗书，大命曾申嘱。未解卜升沉，当先念倾覆。’兀坐望飞鸿，遥心虚远属。”</p>
<p>按：《鼓棹初集》有“赠季简尤初度”《潇湘逢故人慢》一首，自注云：“简尤五十，髭髯如雪已十余年矣。”盖即此人，其名俟考。</p>
<p>董达自华亭来吊。</p>
<p>《沅湘耆旧集》载虎止《赠董君达》诗云：“昔岁翁重游，余棘方颠连。握手湘岸楼，落照春光兰阑，翁复吊船山，山阳泪潺湲。”</p>
<p>[康熙]四十六年丁亥（一七〇七），同邑绅士呈请入祀衡阳乡贤祠。</p>
<p>《家谱》云载邑志：“崇祀乡贤。”</p>
<p>按：《楚词通释》前有镇江张仕可序，系康熙四十六年所作，其中云：“绅衿有乡祀之请。”</p>
<p>子四人：勿药。</p>
<p>《家谱》云：“早亡。”</p>
<p>攽。</p>
<p>《家谱》云：“字曷功，号蓄园，陶氏出。”《沅湘耆旧集·王曷功攽小传》云：“而农先生长子，与弟敔齐名，著有《诗经释略》。诗不多见。”</p>
<p>勿慕。</p>
<p>《家谱》云：“早亡。”</p>
<p>敔。</p>
<p>《家谱》云：“字虎止，号焦畦，候选儒学训导。郑氏出。”潘传云：“敔字虎止，游于吾门，盖能绍先生之家学者。余不及见先生，慕先生之高节，欲尽读其书。敔曰：’先人家贫，笔札多取给于故友及门人，书成，因以授之，藏于家者无几焉。’余所得见于敔者，《思问录》《正蒙注》《庄子解》《楚辞通释》而已。”《沅湘耆旧集·王虎止敔小传》云：“而农先生之子，康熙朝贡生。禀承庭训，学问渊博，操履高洁，时艺尤有盛名。与邵阳车无咎补旃、王元复能愚，攸县陈之桃文称楚南四家。又有称楚中三王者，谓虎止与能愚及汉阳王戬伯榖也。潘书原先生宗洛视学吾楚时，延入幕襄校试卷。与宜兴储大文六雅友善。船山遗书得入史馆立传《儒林》者，皆潘、储左右之力也。晚筑湘西草堂，著有《蕉畦存稿》《笈云草》诸书。学者称为蕉畦先生。诗力朴老，都无浅率语。”《湘西草堂记》云：“敔谨固遗书于屋右个，而火灾蚁虫之害，其震惊怵惕不一次也，因聚徒课业于其中。迄敔年六十，从游者数十人醵金为余寿。余受其金，授子婿曾生重建草堂，易瓦以葺，支椽以栌，炼砖以砌。敔年老病羸，以余年读遗书于其中。而从游之有志迄姻友之有力者，续捐赀刊先子遗书数种，藏板于右阁。敔手植刺松、侧柏、红梅、碧桃等树成荫，筼筜幽篁成林，而草堂益为都里所共式。逮敔年七十，诸生复醵金如旧，为余刊《小草》百篇。《小草》者，先后所成时艺。此不足传，而余不之却者，亦以诸君始终培植草堂之意，不可忘也。今敔七十有五矣，盼新竹之娟娟而恐放其良心者，亦如牛山之旦旦而召斧斤也。拔毫为文，付诸子孙，读之者当如读《鸠》而三复也。”</p>
<p>按：虎止生于顺治七年庚寅，至康熙四十八年己丑年六十岁，五十八年己亥年七十岁，雍正二年甲辰年七十五岁。《湘西草堂记》盖作于是年。《沅湘耆旧集》载虎止诗有《庚戌五月卧疴石鼓山和昌藜韵述怀时偕宋席云修邑乘》五古一首，是雍正八年虎止年八十一岁尚无恙也。其卒当在雍正十二年甲寅以前，说详下文。</p>
<p>又按：邓氏显鹤云：“宋席云名蓟龄，衡阳人，与其子士庄回中式康熙庚子科湖南乡试举人，时年八十有四。方志载其为督学习公《教思碑颂》，年已九十五矣。习公名隽，字载展，吴县人，以雍正四年丙午来督湖南科试，至九年辛亥始受代。”据此，则庚戌修志时席云年九十四，长于虎止十三岁。虎止诗云：“我生虚岁月，垂老益衰懦。”年逾八十而称称“垂老”者，以对年逾九十者言之也。</p>
<p>又按：先生《张子正蒙注》有虎止“附注”，《老子衍》有虎止“纂注”，《庄子解》有虎止“增注”，此外稿本亦虎止辑录者居多，非独谨守遗书不坠先绪也。</p>
<p>孙六人：</p>
<p>生若。《家谱》云：“字以似，号竹溪，府学岁贡生。”</p>
<p>生兹。《家谱》云：“字允在，号佚庵。”</p>
<p>生苍。《家谱》云：“字籀文，邑庠生，册名文园。”</p>
<p>生薳。《家谱》云：“字内荣，号庸庵，邑庠生，册名大澍。俱攽子。”</p>
<p>生范。《家谱》云：“字复淳。”</p>
<p>生荃。《家谱》云：“字信芳，号芸者，邑廪生。俱敔子。”《沅湘耆旧集·王秀才生荃小传》云：“字信芳，衡阳人，诸生。虎止先生之子，而农先生诸孙也。有《芸者韵语》《芸者古文》二帙，附刊《夕堂诸论》后。信芳名家子，矢音不多，崛强生硬，力避庸熟，犹不失蕉畦家法。”又载生荃诗题云：“乙卯元日过洪山堂省朱丈，归读先子遗稿，有《元夕过翠涛先生洪山堂》六首。翠涛先生，先大父船山集中所称翠涛王孙也。瞻屋之悲，依稀硕果，集中三致意焉。故先子句云：’咏鸟柴桑曾伴醉，多情宋玉自悲秋。’感今追昔，敬赓元韵，寄朱十兄。”</p>
<p>按：乙卯为雍正十三年。是年元旦诗题即称“先子”，则虎止之卒必在甲寅以前可知。诗中云：“西台作记人何在，逝水淙淙没钓矶。”盖信芳以谢皋羽比其祖也。</p>
<p>又按：《沅湘耆旧集》载虎止《怀朱旦复》五律一首，有“秋老兰应赋，春归草尚芳”之语，疑旦复为翠诪子侄辈，信芳所称朱十兄又旦复之子侄行也。</p>
<p>曾孙十六人：</p>
<p>永纬。《家谱》云：“字星远，号本轩。”</p>
<p>按：《黄书》稿本有“长曾孙永讳编次”之语，《庄子通》稿本有“长曾孙永讳星远编次”之语。</p>
<p>永。《家谱》云：“字汝密。俱生若子。”</p>
<p>永绶。《家谱》云：“字佩青。”</p>
<p>永。《家谱》云：“字具来。”</p>
<p>永。《家谱》云：“字暗存。”</p>
<p>永。《家谱》云：“字观文。”</p>
<p>永纾。《家谱》云：“字靖山。俱生兹子。”</p>
<p>永萦。《家谱》云：“字其旋，号松山。生苍子。”</p>
<p>永。《家谱》云：“字三入，号质山。”</p>
<p>永绩。《家谱》云：“字于常。”</p>
<p>永缃。《家谱》云：“字文明。”</p>
<p>永纫。《家谱》云：“字佩兰。”</p>
<p>永。《家谱》云：“字五丝。俱生薳子。”</p>
<p>永。《家谱》云：“字武昭。”</p>
<p>永。《家谱》云：“字度存。俱生范子。”</p>
<p>永。《家谱》云：“字淑仪。系生荃抚胞兄生范子为嗣。”</p>
<p>《王船山先生年谱》卷下终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
