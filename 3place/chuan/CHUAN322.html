<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书322-2027年6月11日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书322-2027年6月11日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="和梅花百咏诗">和梅花百咏诗</h4>
<p>和梅花百咏诗</p>
<p>上湘冯子振，自号海粟，当蒙古时，以捭阖游燕中，干权贵，盖倾危之士也。然颇以文字自缘饰，亦或与释中峰相往还，曾和其梅花百咏。中峰出世因缘，为禅林孤高者所不惬，于冯将有臭味之合邪？隆武丙戌，湘诗人洪业嘉伯修、龙孔蒸季霞、欧阳淑予私和冯作各百首，欧阳炫其英多，倍之。余薄游上湘，三子脱稿，一即相示，并邀余共缀其词。既已薄其所自出，而命题又多不雅驯，惧为通人所鄙，戏作桃花绝句数十首抵之，以示郑重。未几，三子相继陨折。庚寅夏，昔同游者江陵李之芳广生，相见于苍梧，与洒山阳之涕。李侯见谓：君不忘浮湘亭上，盍寻百梅之约，为延陵剑邪？余感其言，将次成之。会攸县一狂人，亦作百梅恶诗一帙，冒余名为序。金溪执为衅端，将构大狱，挤余于死。不期暗香疏影中，作此恶梦，因复败人吟兴，抵今又十五年矣。今岁人日，得季霞伯兄简卿寄到伯修元稿。潸然读已，以示欧子直。子直欣然属和，仍从史老汉为前驱祓道。时方重定读《书》说，良不暇及。乃怀昔耿耿，且思以挂剑三子者，挂剑广生。遂乘灯下两夕了之。湘三子所和，旧用冯韵，以其落字多腐，又仿流俗上马跌法，故虽仍其题而自用韵，亦以著余自和三子，非和冯也。</p>
<p>乙巳补天穿日茱萸塘记。</p>
<p>古梅</p>
<p>早岁先登秦女峰，腰垂绿发玉为容。不知甲子真多少，问取前溪偃盖松。</p>
<p>早梅</p>
<p>不遣西园久放闲，微阳烘蒂坼朱殷。南征雁过惊春色，睥睨寒汀拟北还。</p>
<p>庭梅</p>
<p>素锦光摇玉篆牌，曈昽清影正当阶。画垣底事重重闭，未有尘飞走马街。</p>
<p>官梅</p>
<p>碧干扶疏间古槐，晨衙画鼓隔檐催。迎春初进缠红仗，一日偷闲得看来。</p>
<p>江梅</p>
<p>横梢淅沥入船窗，低映棠桡乱雪淙。雁尽天南人未返，憎他带影一双双。</p>
<p>溪梅</p>
<p>香雾缊霭碧湾，流澌一夜送潺湲。低垂乱惹珠光溅，疑是疑非响珮环。</p>
<p>岭梅</p>
<p>藏春有坞贮轻融，直上千寻故御风。平甸下看烟漠漠，孤擎宝露出清空。</p>
<p>野梅</p>
<p>牧笛无心倚玉箫，青帘得意远兰桡。生憎杀景张功甫，浪与移栽向六桥。</p>
<p>忆梅</p>
<p>先春不得待春阑，渺渺西洲欲见难。惟有梨花赊剩粉，黄昏烟雨殢人看。</p>
<p>梦梅</p>
<p>湘簟凝凉菡萏开，幽香冷触幻春回。因缘漫向痴人说，只作当先及第猜。</p>
<p>寻梅</p>
<p>消息心知在别峰，南参烟水尚重重。溪云乍卷流泉细，一点香飘带影逢。</p>
<p>问梅</p>
<p>不是桃源惘去津，知开知落也难真。南邻酒伴经旬饮，欲与商量恐过春。</p>
<p>探梅</p>
<p>扳枝已见绿催新，敛萼犹疑粉未匀。子夜霜鸡惊晓起，逢迎不早怕花瞋。</p>
<p>索梅</p>
<p>楼头遥望识春生，雪径过从奈宿酲。闻说冻禽争采啄，何妨分我一杯羹。末用朱子南岳诗。</p>
<p>观梅</p>
<p>脉脉从看为解颐，阳和一茧细抽丝。捐情似水容相见，不许香车宝马窥。</p>
<p>赏梅</p>
<p>征诗檄就隔林催，鹤膝猩毡渡水来。婪尾不须倾腊酒，瓮头还有煮青醅。</p>
<p>友梅 为之说耳，亡实也。</p>
<p>大夫已见受秦封，君子还惊化鹤容。独抱冰心邀瑞叶，溪头三笑一相逢。</p>
<p>寄梅</p>
<p>红尘日日促香乾，欲赠相思行路难。知到陇头春已尽，只应将作柳枝看。</p>
<p>评梅</p>
<p>绝色平分雪几曾，清香不怕月难胜。双标第一花卿品，莫遣姚黄妒汝能。</p>
<p>歌梅</p>
<p>乍炙银笙试朔吹，旋抛珠串赛清姿。晓风残月伤心句，不待杨花扑岸时。</p>
<p>别梅</p>
<p>离筵及早酌屠苏，留看灯宵待得无。知有前期霜信后，小窗人奈雪侵须。</p>
<p>惜梅</p>
<p>情知无计奈春何，水涘山椒玉一波。密筱残阴香几瓣，还愁微霰祝暄和。</p>
<p>折梅</p>
<p>蹑藓墙东带笑披，暄风还向手中吹。闲情贪授寻春客，不管高枝怨别离。</p>
<p>剪梅</p>
<p>当窗妨绣凤头鞋，出阁惊捎小燕钗。拚取惜花情几许，并刀一割玉龙乖。</p>
<p>浴梅</p>
<p>台上天花白巾，戒香腊日洗尘尘。寒崖莫有三冬暖，为现瞿昙四月身。</p>
<p>浸梅</p>
<p>清泉细点石硫黄，留得荀公几日香。蜡蒂涓涓升宿润，犹疑疏雨过银塘。</p>
<p>簪梅</p>
<p>宜春燕子缕金花，抛掷偏拈紫玉芽。风味爱他林下好，妆成掬雪试烹茶。</p>
<p>妆梅</p>
<p>低回怕得近帘钩，宝髻当心五瓣收。萼绿华传新样子，吴娃错道牡丹头。</p>
<p>蟠梅</p>
<p>藤捎蔓惹怕清狂，收拾闲心寸步香。向日迎风千笑合，来回无影过东墙。</p>
<p>接梅</p>
<p>裁素纫红半臂嵌，缝成知费手掺掺。新恩特赐加绯服，仍带银鱼旧日衔。</p>
<p>谱梅</p>
<p>乡国原标大庾南，飘零偶籍百花潭。宗支的的吴门隐，指李荒唐笑老聃。</p>
<p>苔梅</p>
<p>紫葆初含故叶稀，孤茎独秀绿茸肥。晴云润浥虬枝软，倒写溪光碧玉围。</p>
<p>杏梅</p>
<p>薄袂圆襟一式裁，骎骎旋接落英开。便娟为少新条绿，遥向日边掠彩来。</p>
<p>蜡梅</p>
<p>弱粉难支雪色侵，檀痕相倚赖知音。连床各梦还同调，冻蝶迷香记浅深。</p>
<p>竹梅</p>
<p>妩媚檀栾共一时，鸭头新浴鹭飘丝。长疑剩粉归何处，密裹龙孙出箨枝。</p>
<p>雪梅</p>
<p>减取琼花一片开，五铢轻较六铢裁。亭亭小立雕楹外，白纻闲看舞袖回。</p>
<p>月梅</p>
<p>轻梢无叶出空微，弱片多惊定影非。碧海胧胧烟似水，清晖略带一分肥。</p>
<p>风梅</p>
<p>云痕乍裂袅孤烟，薄媚东君试一暄。背水独摇香阵阵，芳心透过柳枝边。</p>
<p>烟梅</p>
<p>一片芳情悄自拘，未分明处不模糊。凭谁洗涤幽香魄，为倩绵山缟臆乌。</p>
<p>孤梅</p>
<p>空明碧粉离离，寒鹊寻香远不迷。野渡问津人共指，重来犹记折残枝。</p>
<p>移梅</p>
<p>徼欢得向玉堂栽，油帟朱阑碧甃台。断岸当年生长地，春云如絮野棠开。</p>
<p>疏梅</p>
<p>暮雨萧萧梦几忘，晨星落落意争狂。从教子结调羹用，不倚多金傲洛阳。</p>
<p>老梅</p>
<p>天涯迟暮岁寒心，浅着铅华远罩阴。消渴文园相待久，黄金为买《白头吟》。</p>
<p>新梅</p>
<p>试雨禁风始出胎，根苗忘尽旧亭台。倡条冶叶轻前辈，庾信江南老自哀。</p>
<p>矮梅</p>
<p>舞衣不浪费冰绡，仰笑垂杨炫楚腰。罗袜风生惊飏起，旋看缘带上头娇。</p>
<p>远梅</p>
<p>邻院新栽叶未滋，窗前无分慰相思。逢人把过石桥去，借问攀从晓露时。</p>
<p>落梅</p>
<p>乍暖初催朵朵齐，蛟冰风卷画楼西。琉璃国土堪埋玉，不遣余香上燕泥。</p>
<p>瘦梅</p>
<p>断岸欹危挂古藤，红泉瑞露饱何曾。清羸百鸟衔来易，将供日中一食僧。</p>
<p>宫梅</p>
<p>玉鳞遍覆软条青，合殿金铺尽日扃。惟有楼东人睡起，垆烟移远水晶瓶。</p>
<p>檐梅</p>
<p>纤枝上与午烟齐，坠玉旁依乳雀栖。冰溜夜悬三百颗，双邀斜月漾玻璃。</p>
<p>寒梅</p>
<p>生缘同在凅阴天，栗烈何因授记偏。为有临风观望客，迟迟春日拥黄绵。</p>
<p>咀梅</p>
<p>闻说犹疑耳亦贪，终年不食更何堪。轻松脆软清泉味，池底夺将雪藕甘。</p>
<p>盆梅</p>
<p>平塘梦断夕阳红，曲槛容遮五夜风。一点春愁分不去，当阶斜睨锦熏笼。</p>
<p>红梅</p>
<p>对色疑非香不非，迎暄莫问素心违。光风灼灼传新喜，残雪全消散落晖。</p>
<p>粉梅</p>
<p>从捐螺黛洗鸦黄，金母熏成姹女妆。色坏为铅难似此，凌风九转更欺霜。</p>
<p>青梅 本咏梅花，杂以梅子，非是。姑从之。</p>
<p>花事阑珊绿覆除，累累带雨更愁余。涛笺藉染胭脂色，聊寄江南一纸书。</p>
<p>黄梅</p>
<p>酿就莺醅已过春，日长还遣翠眉。石家莫倚风狂味，霪雨新添妒妇津。</p>
<p>盐梅
《书》：“尔惟盐梅。”盐自盐，梅自梅，何以撮合，岂三家村媪下酒物乎？</p>
<p>鼎烹鼎食在逡巡，谁遣酸寒入梦真。滋味何如末下豉，秋风招隐啜湘莼。千里湖莼，须以湘湖水浸一宿，乃中食品。</p>
<p>千叶梅</p>
<p>赊春无已索春添，簇簇新齐闹不嫌。狂瘦痴肥从肉眼，神清无事卖廉纤。</p>
<p>鸳鸯梅</p>
<p>青豆相思意偶通，开时疑说并头红。无端赚杀林和靖，三十六双一梦中。</p>
<p>绿萼梅</p>
<p>叶色通梢晓气醒，趺香浮干艳心扃。单于莫怪胭脂失，汉月昏黄冢自青。</p>
<p>胭脂梅 应即红梅，不获已，姑以深红言之。</p>
<p>红蓝染髓换霜肤，血滴灵芸凝玉壶。莫讶施朱教太赤，入时学得牡丹图。</p>
<p>西湖梅</p>
<p>缥渺芳情送画船，苏堤莫诧柳如烟。葑田卷尽琉璃现，此是开山白乐天。</p>
<p>东阁梅</p>
<p>香国扬州锦阵豪，诗情偏向峭寒高。都官吟后输声价，倾盖白头只水曹。</p>
<p>清江梅 题亦不典。</p>
<p>沙明难辨几枝生，浪碧微看浅色轻。一匹练飞花样细，还从豆蔻夜熏成。</p>
<p>孤山梅 亦西湖也，重出而逸其半。</p>
<p>放鹤亭空客已仙，裙腰褪粉断桥边。广陵新送青娥怨，苦判余芳作杜鹃。谓冯小青。钱受之辨无其人，讳词也。</p>
<p>罗浮梅
本记云，赵师雄将归罗浮。则梅花一梦，固在道中。竟云罗浮者，相承之讹，诗为订之。</p>
<p>客路相逢散旅愁，桄根月落海天悠。何当移向神山种，得共师雄赋白头。</p>
<p>汉宫梅 既有宫梅，自该古今。又以汉别之，汉人无咏梅之句，奚取焉。</p>
<p>长门春锁万花深，纨扇无愁到玉林。记得虞渊官簿说，紫华紫叶结同心。惟《西京杂记》上林令虞渊花木簿，有此数种梅耳。</p>
<p>廨舍梅 亦与官梅重，取凑百题耳。</p>
<p>被拥黄晓睡醺，蜃窗晴送暗香闻。故山春色今何许，空署当轩五朵云。</p>
<p>书窗梅</p>
<p>檐牙折向纸灯龛，数蕊巡香漏已三。误捡《秦风》求故实，终南原只有条楠。</p>
<p>琴屋梅</p>
<p>晴轩融敞静香传，器冷心闲好扣弦。一片低飞疑窃听，随风巧入郭公砖。</p>
<p>棋墅梅</p>
<p>未了寻香又拂枰，冰绡遥映碧纱明。春前开亦随春落，先手何心百转争。</p>
<p>钓湾梅</p>
<p>小穗侵波曲罥钩，危根拿石细分流。羊裘垫卧收缗晚，争唼落英看白鸥。</p>
<p>樵径梅</p>
<p>谷口凝阴宿雪淹，槎桠望断白云尖。夜来野烧刚余得，一树垂垂出短檐。</p>
<p>僧舍梅</p>
<p>宝刹疑看珠雨飞，香烟幢影共霏微。雪山十九因缘熟，那但长留舍利衣。</p>
<p>道院梅</p>
<p>鹤径风回香细萦，仙衣长似御风轻。砂胎初剖银芽出，还恐流珠暖易倾。</p>
<p>柳营梅 军垒寻花，亦所未闻。</p>
<p>系马蟠根铁色粗，寒光飞练射昆吾。花前莫语封侯事，一树功成万木枯。</p>
<p>蔬圃梅</p>
<p>挑荠正美芥回青，脆甲中含碎玉零。缓火夜烹风味别，孤芳生齿酒初醒。</p>
<p>茅舍梅</p>
<p>小角阴垂槲径遮，浅檐风转搅横斜。佳人何必牵萝补，百琲明珠缀若邪。</p>
<p>药畦梅</p>
<p>竹籞密排落叶蠲，寻芽访蕊试新年。黄精苗绝芜死，略报东风一点暄。</p>
<p>前村梅</p>
<p>小径冰封碍往还，春心遥寄有无间。开窗欲觅香来处，犹隔当门一段山。</p>
<p>炤水梅 亦与溪江无别。</p>
<p>朱点当心印不如，一花五叶我逢渠。万波摇动兼遮显，斜领犹看不见余。</p>
<p>山中梅</p>
<p>捷径无心假息机，豹林谁买玉田肥。人间好句传高启，驱遣袁安卧翠微。</p>
<p>城头梅
司城者不加芟除，不但致扳援之寇。且有复隍之忧矣。命题亡实，乃至于此。</p>
<p>画影斜连大旆阴，丽谯日暮饱归禽。岧一听睢阳笛，月苦云深天地心。</p>
<p>水竹梅</p>
<p>寒池清浅影笼冰，雾上云鬟冷不胜。斜倚琅玕舒凤尾，翠帏深拥暖香凝。</p>
<p>水月梅</p>
<p>玉魄昏黄罩素魂，縠波潋滟吸香痕。分身自在双涵得，总被空青一镜吞。</p>
<p>担上梅</p>
<p>累垂得得到江城，妆点琴囊衬酒枪。棐几素屏充供养，闺中莫听卖花声。</p>
<p>杖头梅</p>
<p>玉色分鸠莹不任，庞眉霜鬓映森森。道逢禅客机缘捷，摆落天花雪满襟。</p>
<p>隔帘梅</p>
<p>银蒜遮寒小阁深，胆瓶曲槛两沉吟。疏筠咫尺天涯路，一曲潇湘万里心。</p>
<p>照镜梅</p>
<p>鼻观分明到眼惊，他心通尽意身生。凭谁拈笑分宾主，水月空轮挂宝璎。</p>
<p>十月梅</p>
<p>为惜霜红昨日凋，续香补艳倩新条。一枝迎雪元多丽，何事王维更画蕉。</p>
<p>二月梅</p>
<p>馡怕被素玚欺，青豆傍看玉蕊垂。听彻莺喉邀蝶舞，风流何必少年时。</p>
<p>未开梅</p>
<p>万顷春膏凝玉酥，晓霜残月足踟蹰。须须叶叶无中有，一幅先天五老图。</p>
<p>乍开梅</p>
<p>蚌胎微吐露灵砂，略与东皇报岁华。底事花魂多荏苒，逼人诗思在些些。</p>
<p>半开梅</p>
<p>心心长待笋班齐，南北中分入望迷。残腊易消春易老，怕教抛尽惹莺啼。</p>
<p>全开梅</p>
<p>晨探莫惮冻云天，一日风光尽一年。暂喜真珠抛十斛，悬愁银甲掏苔钱。</p>
<p>水墨梅</p>
<p>冷晕圆拖碯碗浆，古香浓喷豹皮囊。分圈硬用中峰笔，百首诗情此较长。</p>
<p>画红梅</p>
<p>被酒濡毫敌晓寒，淋漓狂扫万枝珊。禅心为笑花光老，借得妆楼绣谱看。</p>
<p>玉笛梅
笛吹落梅，讵果有梅，吹落梅者，不必玉笛，酸拈“江城五月”句耳。</p>
<p>曲里寻春已惘然，瑶村况觅洞庭仙。空花和合声香色，带影独头起识田。</p>
<p>纸帐梅</p>
<p>幽艳浓熏暖雪窝，流香横漾皱纹波。轻姿梦醒灯前现，隔断白云奈采何。</p>
<p>子直云：“既不以冯题为雅，则胡弗易其甚者？”余笑谓普此一段明光锦，裂作百杂碎，已觉浓酢扑鼻，那得更添乌梅醅子也。但其尤纰缪者，聊摘笑之。</p>
<p>追和王百谷梅花绝句十首</p>
<p>乙巳中秋，坐彭城君小轩，奕倦茶阑，索书以读，得王百谷集。百谷近体，颇侵许丁卯之垒。惟七字小诗，排宕有生趣。就中梅花十绝，尤为清健。昭代咏梅者，人传高太史雪满月明之句，固作家画也。如百谷者，乃有士气。寒香雪色，正须用格外取之。因次其韵，亦得十首，出入于冬秋花月之间，自谓如岳鹏举论兵，存乎心耳。回视曩者百梅咏，十九夹应付，愈增大惭，勿亦藉此洒之。</p>
<p>梅叶上红争欲落，南枝何处索春光。姮娥前夕开明镜，莫有佳人试早妆。</p>
<p>玄魂不死空明外，秋水秋云总似花。直待江春问消息，痴拈袜线觅袈裟。</p>
<p>停觞待月似蒸砂，一瓠先生病吃茶。认得六桥鳏处士，湖光封雪觅梅花。</p>
<p>当时幸免赐官湖，败叶聊遮冷鹧鸪。有土种梅三百树，焚香无地避催租。</p>
<p>万花争尽垒东西，雪骨霜魂分不齐。金粟迎寒开月浦，缊香雾一双迷。</p>
<p>黄梅瓤熟无多日，玉露催秋月屡弦。但使看花留老眼，不愁春色恼人偏。</p>
<p>白头彩笔写缊，香霭描来雪几分。犹恐相逢不相识，拟添残月与轻云。自为《百咏》解嘲。</p>
<p>断岭知谁旧种来，藤萝无限妒花开。蓬蒿初剪清魂洗，旧尉三生也姓梅。余小圃草葊有古梅一株。</p>
<p>渐老看花似隔烟，诗情欲懒上滩船。绯桃红药输年少，把雪吟霜却少年。</p>
<p>彭城才子太怜梅，一舸轻移郢树开。红粉喷香薰小阁，冻蜂迢递许重来。</p>
<p>《和梅花百咏诗》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
