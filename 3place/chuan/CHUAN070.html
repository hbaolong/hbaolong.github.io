<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书070-2025年5月26日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书070-2025年5月26日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷九">礼记章句卷九</h4>
<p>礼运</p>
<p>“运”者，载而行之之意。此篇言礼所以运天下而使之各得其宜，而其所自运行者，为二气五行三才之德所发挥以见诸事业，故洋溢周流于人情事理之间而莫不顺也。盖惟礼有所自运，故可以运天下而无不行焉。本之大，故用之广，其理一也。故张子曰：“《礼运》云者，语其达也；《礼器》云者，语其成也。达与成，体与用，合体与用，大人之事备矣。”第一章皆夫子之言。第二章记者引夫子之言推论之。后二章则记者之所述撰。其中错简相仍，复多淆讹，窃附朱子序定《大学》之义为别次之。至于石梁王氏疑篇内“大同”“太一”之说，与老庄之言相似，则抑不知其辞同而理异，而其言礼也亦褊矣。凡四章。</p>
<p>昔者仲尼与于蜡宾，事毕，出游于观上，喟然而叹。仲尼之叹，盖叹鲁也。言偃在侧曰：“君子何叹？”与，羊洳反。观，古乱反。</p>
<p>称“昔”者，明此一篇皆记者之辞，引夫子之言为发端也。“蜡”，周正十二月。国索神鬼而祭之，因以属民而饮酒。饮酒之礼，有宾，有介，有众宾。“与”者，为众宾也。“事毕”者，其明日也。“游”，游目而望。“观”，阙也。天子有两观，鲁僭设之，在雉门间。“上”者，门观有台，仰视之也。“叹鲁”者，叹其徒具礼文而昧其实。</p>
<p>孔子曰：“大道之行也，与三代之英，丘未之逮也，而有志焉。</p>
<p>“行”，流行于天下也。“英”，华也。精也，谓饰之以文而精意寓焉也。“未之逮”，谓道不行，无由见之。大道之行，民淳则政可简，为之上者恭己无为，而忠信亲睦之道自孚于下土。三代以降，时移俗异，民流于薄，而精意不足以喻，故王者敷至道之精华制为典礼，使人得释回增美而与于道。盖其术之不同，由世之升降，而非帝王之有隆污也。能逮夫三代之英，则大道之行不远矣，故夫子之志之一也。</p>
<p>“大道之行也。天下为公，选贤与能，讲信修睦。</p>
<p>“天下为公”，谓五帝官天下，不授其子。“选”，择；“与”，授也；谓择贤能而禅之。“讲信”者，讲说期约而自践之，不待盟誓。“修睦”者，修明和睦之教而人自亲，不待兵刑也。凡此皆人道之固然，尧舜因之以行于天下。与贤而百姓安之，讲信修睦而天下固无疑叛，则礼意自达，无假修为矣。</p>
<p>“故人不独亲其亲，不独子其子，使老有所终，壮有所用，幼有所长，矜、寡、孤、独、废疾者，皆有所养。男有分，女有归，货恶其弃于地也，不必藏于己，力恶其不出于身也，不必为己。长，丁丈反。矜，古顽反。养，余亮反。恶，乌路反。为，于伪反。</p>
<p>“不独亲其亲”，老其老以及人之老也。“不独子其子”，幼其幼以及人之幼也。“终”，生养而死葬也。“用”，各得其职业也。“有分”，谓分田制产，无侵并之者也。“有归”，室家不相弃也。“货恶其弃于地”，不欲以有用置无用而已。“力恶其不出于身”，可以有为而不偷也。此皆民俗之厚，不待教治，而无非礼意之流行也。</p>
<p>“是故谋闭而不兴，盗窃乱贼而不作，故外户而不闭，是谓大同。</p>
<p>“谋”，相倾诈之术。“闭”，塞绝也。“盗窃”，盗之小者。“乱贼”，贼之大者。“外户”，户枢在外而反掩之，足以蔽风雨御猛兽而己。“闭”，键龠也。“大同”，上下同于礼之意也。</p>
<p>“今大道既隐，天下为家，各亲其亲，各子其子，货力为己。</p>
<p>“隐”，昧也；谓流俗蔽锢，人不能著明之也。“天下为家”，传子也。大道不著明，则好恶私而风俗薄，故禹欲授益而百姓不归，周公总己而四国流言虽欲公天下，不可得已。</p>
<p>“大人世及以为礼，城郭沟池以为固。</p>
<p>“礼”，常也。三代之王知民情之若此，故制世及之法以止乱，不足，又为之城郭沟池以守之。</p>
<p>“以贤勇知，以功为己，故谋用是作，而兵由此起。知，珍义反。为，于伪反。此节旧在“以立田里”之下，盖错简，今定之于此。</p>
<p>“以贤勇知”，疑有阙误；旧说谓以勇知为贤，义亦略通。“以功为己”，谓居劝自伐而望其报也。</p>
<p>“礼义以为纪，以正君臣，以笃父子，以睦兄弟，以和夫妇，以设制度，以立田里。此节旧在“以贤勇知”之上，今定之于此。</p>
<p>“义”者，礼之质；“礼”者，义之实也。“制度”，宫室、车服、上下之等。“田里”，井疆之制也。君臣、父子、兄弟、夫妇、制度、井疆，皆待礼义以行于天下，谋作兵起，强者干犯之而弱者不能自尽，故圣人为修明之。</p>
<p>“禹、汤、文、武、成王、周公，由此其选也，此六君子者，未有不谨于礼者也。以著其义，以考其信，著有过，刑仁讲让，示民有常。选，须绢反。</p>
<p>言成王者，周公制《周礼》而成王行之也。“选”，最也；谓德最优也。“义”者，礼之精意。“著”，谓表著其所以然之理而显之于事，使民之喻也。“考”，验也。“信”，果能之也。谓验其有礼，则知其果有德行。“著”，表暴之也。立礼为则，有失自见，不能由礼者，则知其不肖也。“刑”，则也；谓仁藏于中而礼显其型则也。“讲”，发挥之意。“仁让有常”者，大道之归而礼之本也；以礼体之，使民有所率循而行于大道也。</p>
<p>“如有不由此者，在执者去，众以为殃。执，古“势”字。</p>
<p>“由此”，谓用礼也。“在执”，言居尊位。“去”，贬削之也。“众以为殃”者，疾恶而放逐之也。谓出乎礼则入乎刑，以整齐天下。</p>
<p>“是谓小康。”</p>
<p>“康”，安也。“小康”者，民不能康而上康之，异于“大同”。此上十节，皆言大道之行，三代之英，相为表里，所以齐天下而共由于道，其继世为功而不废者有如此。礼衰而乱，文具徒设，则大道之精意尽泯，圣人之所由叹也。</p>
<p>言偃复问曰：“如此乎，礼之急也？”孔子曰：“夫礼，先王以承天之道，以治人之情，故失之者死，得之者生。复，如字，扶又反。夫，防无反。</p>
<p>“天之道”，顺也；“人之情”，和也。理顺则气亦顺，情和则体亦和；失之而生，幸而免尔。此甚言礼之为急也。按天道之情乃一篇之大指，盖所谓大道者，即天道之流行，而人情之治忽则同异康危之所自分，斯以为礼所自运而运行于天下者也。</p>
<p>“《诗》曰：’相鼠有体，人而无礼，人而无礼，胡不遄死。’相，息亮反。</p>
<p>“相”，视也。“体”，形具也。“遄”，速也。人所恶而欲死之，则生非生矣。引《诗》以证得生失死之意。</p>
<p>“是故夫礼，必本于天，殽于地，列于鬼神，达于丧、祭、射、御、冠、昏、朝、聘，故圣人以礼示之，故天下国家可得而正也。”夫，防无反。冠，古乱反。朝，直遥反。</p>
<p>“本”者，原其礼之所自出也。“殽”，设也。地载万物，各得其所，礼之所取则也。《易》曰：“礼卑法地。”“列”，犹参耦也。谓此理之屈伸变化，体物不遗，明则为礼乐，幽则为鬼神，参耦并建而成用也。“达”者，有本而推行皆通之谓。“示之”，谓教民也。此上三节，推上文之意而言三代圣人所以必谨于礼，非徒恃为拨乱反治之权，实以天道人情，中和化育之德皆于礼显之，故与生死之故，鬼神之情状合其体撰，所以措之无不宜，施之无不正。虽当大道既隐之世，而天理不忘于人者，藉此也。夫既合撰天地而为生死与俱之礼，则自有生民以来，洋溢充满于两间而为生人之纪，大同之世未之有减，而三代亦莫之增也。则三代之英与大道之公，又岂容轩轾于其间哉！</p>
<p>言偃复问曰：“夫子之极言礼也，可得而闻与？”复，如字。与，以诸反。</p>
<p>“极言”，谓盛称其为天道人情之至。“可得闻”者，欲详问其所自始终。</p>
<p>孔子曰：“我欲观夏道，是故之杞，而不足征也，吾得《夏》时焉。我欲观殷道，是故之宋，而不足征也，吾得《坤》《乾》焉。</p>
<p>“之”，往也。《夏时》，夏治历以授民时之书。“《坤》《乾》”，殷《易》、《归藏》，首“《坤》”次“《乾》”。今其书皆亡。世传有夏小正者，乃战国时人所为，非孔子所得之旧文也。于《夏时》《坤》《乾》而得礼意者，所谓“承天道以治人情”也。韩起见《易象》与《春秋》，而曰“《周礼》在鲁”亦此意与！天之时，地之义，为先王制礼之本原，则三代之英载大道之公以行，益可见矣。</p>
<p>“《坤》《乾》之义，夏时之等，吾以是观之。</p>
<p>“义”，精意。“等”，秩序也。“观之”者，观其承天治人，通大道为公之意而建之为礼，如下文所云。</p>
<p>“昔者先王未有宫室，冬则居营窟，夏则居橧巢；未有火化，食草木之实，鸟兽之肉，饮其血，茹其毛；未有麻丝，衣其羽皮。后圣有作，然后修火之利，范金，合土，以为台榭宫室牖户；以炮以燔，以亨以炙，以为醴酪；治其麻丝，以为布帛；以养生送死，以事鬼神上帝，皆从其朔。衣，于既反。合，古沓反。享，普庚反。养，余亮反。此节旧在“昔从其初”之下，“故玄酒”之上，今定之于此。</p>
<p>“先王”，上古君天下者。“营窟”，穴土为窟而垒其外，以泻水潦，备虫兽。“橧”，与“层”通。层累架木，若鸟巢也。“茹”者，不择而吞，谓去毛不净而食之。“范金”，为型范以铸金。“合土”，抟埴为甓墼也。合土为墙甃，范金为斧斤，斫削木以为榱栋。“炮”，苴裹而烧之，去皽。“燔”，灼。“亨”，煮。“炙”，火逼烙之也。“酪”，酸浆。“朔”，初也。此言上古五行之用未修，天之道未显，人之情未得，至于后圣之作，因天之化，尽人之能，宫室衣食各创其制，人乃别于禽兽，而报本反始之情，自油然以生而各有所致。此礼之所自始，非三代之增加，实创于大同之世也。</p>
<p>“及其死也，升屋而号，告曰：皋某复，然后饭腥而苴孰，故天望而地藏也。体魄则降，知气在上，故死者北首，生者南乡，皆从其初。号，皋，俱胡刀反。饭，扶晚反。苴，子余反。首，舒救反。知，如字。乡，许亮反。此节旧在“敬于鬼神”之下，“昔才先王”之上，今定之于此。</p>
<p>“皋”，呼声。“某”，死者名。复称名者，古礼质，无爵与字之别也。“饭”，实尸口。“腥”，生米也。“苴”，包也；谓包祖奠置圹中以送死。不言遣车者，亦古礼质也。“孰”，与“熟”通，谓烹牲体也。“天望”，谓望天而复。“地藏”，谓藏苴以送之。“魄”，耳目口鼻含识之质。“知”，知觉运动之灵也。魄著于体，知凭于气。人死则魄降，故养道藏之于地；知气升，故望天而求其神之复。“北首”葬也。“南乡”，乡明而治。其理亦生阳死阴，望天藏地之义也。“初”，本始之理；所谓天之道而人之情也。此节就丧礼而言礼之始制，其道虽质，而原于本始之理，则自然有其秩序而不妄，三代之英亦循是而修饰之尔。观此所言阴阳生死之义，则《夏时》《坤》《乾》为二代礼意之所存，亦可思矣。</p>
<p>“夫礼之初、始诸饮食。其燔黍捭豚，污尊而抔饮，蒉桴而土鼓，犹若可以致其敬于鬼神。夫，防无反。捭，卜麦反。污，乌爪反。蒉，本“”字之误，苦对反。桴，方无反。此节旧在“吾以是观之”之下，“及其死矣”之上，今定于此。</p>
<p>“燔黍”，谓未有釜甑，烧石而加黍其上，炒以为糒也。“捭”，裂也，裂豚肉而燔之也。“污尊”，坎地蓄水。“抔饮”，手掬而饮。“蒉”，土。“桴”，所以击鼓。“土鼓”，陶土为腔而鞔之，今武陵人莳稻，则丸泥掷瓦腔长鼓以劝农人，其遗制也。此节言自后圣修火政以来，民知饮食则已，知祭祀之礼，致敬于鬼神，一皆天道人情之所不容已，其所从来者远，非三代之始制也。自此以下，乃推三代之礼皆缘此以兴，而莫不惟其朔初之是从焉。前言礼达于丧、祭、冠、射、御、觐、问，而此下专言祭者，以吉礼为凶、宾、军、嘉之本。扬雄所谓“礼莫重于祭”者是已。抑此章因鲁蜡祭失礼而发，故其感为尤深也。</p>
<p>“故玄酒在室，醴在户，粢醍在堂，澄酒在下，陈其牺牲，备其鼎俎，列其琴、瑟、管、磬、钟、鼓，修其祝在嘏，以降上神与其先祖，以正君臣，以笃父子，以睦兄弟，以齐上下，夫妇有所，是谓承天之祜。粢，与“齐”同，才细反。</p>
<p>“醴”者，醴齐，酒成而汁滓相将若醴然。“”，旧说以为盎齐，酒成葱白色。“粢醍”，旧说以为缇齐，酒成而红赤。“澄”，与“沉”通，旧说以为沉齐，酒成而滓沉，《周礼》五齐之四也。“酒”，三酒，《周礼》所谓“事酒、昔酒、清酒”，较五齐为清者也。醴齐、盎齐、朝践王与后之所献也。缇齐、沉齐，馈食王与后之所献也。不用泛齐者，文略耳。三酒者，以酢王及宾者也。玄酒上古所饮，四齐近古所用，三酒则当时之所制也。“户”，室内当户；在户亦在室，而殊言之者，文互见耳。“堂”，户外堂上。“下”，堂下也；沉齐与缇齐同用，宜言在堂，而谓“澄酒在下”，记者纂夫子之言，欲令成文，遂不审也。朝践事尸于堂而尊在室，礼尤重，故尊，馈食事尸于室而尊在堂，礼稍杀，故降。酒用酢酬于事亵，故在下，又以重古质而轻时制也。“陈其牺牲”者，谓先夕陈而省之。“琴瑟”，堂上升歌之乐。“管磬”，堂下笙奏之乐。“钟鼓”，金奏，愈在下。“祝”者，祝为主人飨神之辞。“嘏”者，尸酢主人已。抟黍致福而祝为之辞也。“降”，下也；知气在上，致下之也。“上”，尊也，远也；谓禘祫太祖及所自出之帝。“先祖”，祖祢也。“正君臣”者，率臣民以事其祖考。“笃父子”者，报本之义也。“睦兄弟”者，合昭穆于庙中，“齐上下”者，定异姓尊卑之位也。“夫妇有所”，谓君在阼，夫人在房，献荐交错而有别也。“祜”，福也。天以其道阴骘下民，彝伦攸叙，而善承之以尽人道之大顺，斯以为备福也。此节备举三代祭祀之礼，仪文事义之盛，而其所自始，一沿夫上古饮食致敬之意推广行之，而天道人情皆得焉，盖亦莫不从其朔初也。</p>
<p>“作其祝号，玄酒以祭，荐其血毛，腥其俎，孰其殽，与其越席，疏布以幂，衣其浣帛，醴醆以献，荐其燔炙、君与夫人交献，以嘉魂魄，是谓合莫。孰，古“熟”字。越，户括反。</p>
<p>“作”，建也。“祝号”，牲币玉之号，以告神者。玄酒虽不酌，设之亦以备祭仪也。荐血以告杀，荐毛以告纯。“腥其俎”者，豚解而以俎盛之以献也。“孰其殽”者，既烹体解而汤之以献也。“与”，当作“举”，奉也。“越席”，剪蒲席。“疏布”，布若大功者。“幂”，覆尊也。“浣帛”，练染帛以为祭服。“醆”，亦盎齐。“燔”，燔肉。“炙”，炙肝。君初献肝从，夫人亚献燔从。“醴醆”，近古之饮。“燔炙”，近古之食也。“嘉”乐而合之也。夫妇翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）则父母顺，所以冀祖考魂魄之歆也。“莫”虚无也。先祖之神在虚无之中，异于生人之形质，不以亵味文物黩之，而尚质以致其精意，所以希合于冲漠也。此节言朝践事尸于堂之礼，以神为用，以质为敬，皆原本朔初以起义也。</p>
<p>“然后退而合亨，体其犬豕牛羊，实其簠笾豆铏羹，祝以孝告，嘏以慈告，是谓大祥。享，普庚反。告，工沃反。</p>
<p>“退”，谓事尸于室也。“合亨”者，取乡肉更烹之。“体”，别骨体之贵贱，分而登俎。“簠”，盛稻粱。“簋”，盛黍稷。“笾”，竹器，盛脯果。“豆”，木器，盛菹醢。“铏”，如鼎而小，实和羹。凡此皆以今人所食之味，用生者之器进之于尸，冀神嗜之也。奉养为“孝”，锡福为“慈”。“大祥”，谓礼极文备，通于时宜，以尽协神人之情而咸受其福也。此节言事尸于室馈食之礼。变质为文，用今易古，以尽人之情而合诸天道，难极乎文之盛，而要不离乎朔初致敬之诚也。</p>
<p>“此礼之大成也。”</p>
<p>总结上文，礼因时而向盛、而原委初终，实相因而立，则古今初无导致，斯三代之所以反斯世于大道之公。若其精义之存，一以天道人情为端，质文通变，与时偕行，而顺承天者，固可于《夏时》《坤》《乾》而得其斟酌损益之由矣。</p>
<p>右第一章。此章问答，反复申明三代制礼之精英。自火化熟食以来，人情所至，则王道开焉。故导其美利，防其险诈，诚先王合天顺人之大用，而为意深远，非徒具其文而无其实，以见后之行礼者，苟修文具而又或逾越之，则不能承天之祜，而天下国家无由而正矣。其曰“礼始于饮食”，则见人情之不容已；其曰“承天之祜”，则见天之不可诬；自生民以来莫之或易者，亦既深切著明矣。后之为注疏者，不能涵泳以得其旨趣，而立大同、小康抑扬之论，以流于老庄之说，王氏、陈氏遂疑其非先圣之格言，其亦未之察矣。今为定其错简，通其条贯，庶几大义昭明，而谤诬者其可息与。</p>
<p>孔子曰：“呜呼哀哉！我观周道，幽、厉伤之。吾舍鲁何适矣！鲁之郊禘非礼也，周公其衰矣。杞之郊也，禹也；宋之郊也，契也；是天子之事守也。”金，书也反。</p>
<p>此一节孔子之言，记者因前章叹鲁之说未及发明，故引夫子他日之言以证之。周自厉王无道，流死于彘，畿内大乱，幽王承之，遂丧宗周，故老绝，版章灭，几与杞、宋之无征等。鲁秉周礼，而社稷安存，文献足考，可以征礼，然因成王过赐，遂习于僭，名实不称，事多错乱，与周公制礼之意殊相背戾，而盛德不彰，故夫子深叹之。“郊”，祀天之祭。禹也，契也，谓禘也。“事守”，谓守其先世之事也。杞、宋之祀帝于郊与禘禹、禘契，皆因其先世有天下而行天子之事，故后王使嗣之。鲁统于周，无事可守，而徒僭焉，斯周公之道所由替也。鲁之失礼不但于僭，夫子观蜡之叹亦不徒以其僭，乃非僭而不能由礼者有矣，未有僭而能合乎礼者也。饰其所本无而为之文，则诚意自不足以相及，而望其达乎先王承天治人之精意，不可得已。礼之所由亡，僭为其大端也。</p>
<p>故天子祭天地，诸侯祭社稷，祝嘏莫敢易其常古，是谓大假。假，古伯反。</p>
<p>自此以下，皆记者推夫子之言而明礼不可僭之意。“祭天”，郊也。“祭地”，谓遍祭四望及海内名山大川。“常古”，旧章也。“假”，至也；谓礼法之大纲，至极而不可易者也。“圣人之大宝曰位”，天尊地卑，上下定而精理奠焉，故位之所在，德之所及，则诚足以至之，祭各有分而不可逾也。</p>
<p>祝嘏辞说，藏于宗祝巫史，非礼也，是谓幽国。</p>
<p>“辞”者，下告上。“说”者，上逾下。“祝”为辞，“嘏”为说。“幽”，暗昧也。天子之祭，其祝与嘏皆为有天下之言，沿于古者，昭告天下，莫之易也。诸侯郊禘，祝嘏之辞说，言一国则非其伦，言天下则嫌于欲篡，故藏之宗而不敢示人，是人神相欺，为草窃暗昧之行也。</p>
<p>斝及尸君，非礼也，是谓僭君。</p>
<p>“”，玉爵，天子以酳尸者。《明堂位》曰：“爵用玉盏。”“斝”，玉斝。《周礼·郁人》云：“受举斝之卒爵。”“尸”，以嘏天子者也；鲁僭禘而用之。“僭君”，僭窃之君。</p>
<p>冕弁、兵革藏于私家，非礼也，是谓胁君。</p>
<p>“冕”，玄冕，大夫冕而祭于公。“弁”，爵弁。二者皆大夫之所得服，然必受命赐于君而后敢服。“藏于私家”，盖世以相传而自服之也。大夫帅师，受甲于公，还而车还于甸，甲散于邱，不敢以入私门，今据为己有，则胁君自立而夺其兵柄也。上二节言诸侯僭礼。自此以下三节，则言大夫僭诸侯之事。盖君僭于上，臣僭于下，理势之必然者也。</p>
<p>大夫具官，祭器不假。声乐皆具，非礼也，是谓乱国。</p>
<p>“官”，谓有司。“具官”，不摄也。“声”，金奏。“乐”，佾舞。</p>
<p>故仕于公曰臣，仕于家曰仆，三年之丧与新有婚者期句，不使句。以衰裳入朝，与家仆杂居齐齿，非礼也；是谓君与臣同国。期，居之反。衰，七雷反。朝，直遥反。</p>
<p>“仆”，谓若仆御然；《春秋传》曰“僚”。臣仆，父母之丧则三年不从政，新婚者则期不从政，入则听治，归则致政，不敢擅国事为己有而得遂其私也。“以衰裳入朝”，当丧而不释事，欲以自固其权耳。“与家仆杂居齐齿”者，谓仆登于朝与公臣为列，若《春秋传》“公臣不能具三耦，取足于家臣”是已。</p>
<p>故天子有田以处其子孙，诸侯有国以处其子孙，大夫有采以处其子孙，是谓制度。处，昌吕反。</p>
<p>“田”，《王制》所谓“间田”，以封王之子弟也。“有国”，谓以国制禄。“有采”者，世禄而不世官也。上言诸侯大夫相习于僭以极于乱，自此以下三节则推本言之，谓谨制度修礼法当自天子始，天子正而后诸侯正，诸侯正而后大夫莫敢不正。反是，则乱之始也。</p>
<p>故天子适诸侯，必合其祖庙，而不以礼籍入，是谓天子坏法乱纪。坏，古拜反。</p>
<p>“籍”，典章也。非巡狩之常，载于礼籍，而入诸侯之国，如出居于郑，狩于河阳是也。</p>
<p>诸侯非问疾吊丧而入诸臣之家，是谓君臣为谑。</p>
<p>“谑”，戏也。天子、诸侯各授其臣以有国，有家，而使安于所处以共戴己；若自为陵夷，俯而就之，召其僭而已矣。</p>
<p>是故礼者君之大柄也，所以别嫌明微，傧鬼神，考制度，别仁义，所以治政安君也。故政不正则君位危，君位危则大臣倍，小臣窃。刑肃而俗敝则法无常，法无常而礼无列，礼无列则士不事也。刑肃而俗敝，则民弗归也，是谓疵国。故政者，君之所以藏身也。别，必列反。倍，与“背”同。</p>
<p>“傧”，接也。“肃”，急也。“不事”，谓无恒守。“疵”，病也。“藏身”，谓安其身于上，不事刑威之炫赫以服民也。承上文而言臣之僭君皆因于君之失正，而君之所以自正而正人者则惟礼而己矣。礼所以治政；而有礼之政，政即礼也。故或言政，言礼，其实一也。礼以自正而正人，则政治而君安，不待刑而自服。若无礼以正上下而虑下之倍窃，则必过为刑法以钤束之。刑愈密，法愈繁，而民愈偷，士失其职，民怨其上。以此立国，杂霸之术，所以为上下交病之道也。记者因夫子叹鲁之事，而推乱之所自生，本于天子之失正，乃反复推明先王制治未乱保邦未危之道，一惟齐民以礼而不以刑。与前章夫子极言礼之意相为发明，虽其所论有体用精粗之别，而意实贯通，读者可详玩而得之也。</p>
<p>是故夫政，必本于天，殽以降命。夫，防无反。</p>
<p>“本”者，本其道。“殽”者，效其法。“降命”者，播而旁及于鬼神之等，因以定人神之秩序也。承上文而言礼所以治政安君，故政之所自立，必原于礼之所自生。礼本于天，殽于地，列于鬼神，莫不有自然之理，而高卑奠位，秩叙章焉。得其理以顺其叙，则鬼神以之傧，制度以之考，仁义以之别矣。</p>
<p>命降于社之谓殽地。</p>
<p>“命”者，天命自然之理，因之以制典礼者也。“降”者，由天而渐播之以差降者也。“殽地”者，天尊地卑自然之道，不亢地于天而祭达于诸侯，所以效地之顺也。由此考之，则社即后土之祀，而汉人北郊方泽之邪说，亦不辨而知其诬矣。</p>
<p>降于祖庙之谓仁义。</p>
<p>祖庙、山川、五祀皆本天子事天之精意而推之，而自然之等杀立焉，故皆谓之“降”。仁以尽其孝敬，义以裁其兴废，天子诸侯大夫各得祀其先，而德厚者流光，德薄者流卑，义之所至，仁亦至焉。或远或近，或祭或祧，皆仁义所著也。</p>
<p>降于山川之谓兴作。</p>
<p>命本于天，效于地，而天地之间有兴有作，以变化生成万物，则惟山川之兴云雨以承天地而起德业也，故因其理而制山川之祀以通幽明。于是天子遍海内名山大川，诸侯祭其境内山川，而大夫不得祭，盖有其土者斯有兴作之事，功相配而情相逮，故差等以之立也。</p>
<p>降于五祀之谓制度。</p>
<p>“五祀”，自天子达于大夫。“降”，命之下者也。五祀之神各司其令而不相逾，威福讫于家，故有家者皆以为守，则制度之所定也。</p>
<p>此圣人所以藏身之固也。</p>
<p>“圣人”，谓在天子之位而制礼者。本天，效地，别仁义，起兴作，考制度，以傧鬼神，礼由是立，而凡人君所以治政安君，使上下交正而远于倍窃，亦即此而在焉。圣人所以藏身深固，不待刑罚而民自服也。</p>
<p>故圣人参于天地，并于鬼神，以治政也。</p>
<p>“并”，列也。礼之既立，政即行焉。结上文。</p>
<p>处其所存，体之序也。玩其所乐，民之治也。处，昌吕反。乐，卢各反。治，直吏反。</p>
<p>“处”者，存于中而以为则之谓。“所存”者，天地、鬼神、高卑、合散，神所奠丽而定位者也。“体之序”者，礼之等者。“玩”者，观其敷施秩序而通之于事也。“所乐”者，既有定位，各依以为安，而发挥于事业者无不顺也。“民之治”者，政之效也。此又承上节而申明之，言圣人参天地，并鬼神以达于礼而立政者，莫不因其实理之固然：条理之不昧者而效法之也。礼，体也；政，用也。体用合一，而皆承天以治人，则礼之不可已而为治乱之大司明矣。</p>
<p>故天生时而地生财，人其父生而师教之，四者君以正用之。故君者，立于无过之地者也。</p>
<p>“生时”，谓气之变合而先阴阳以成乎风雨寒暑者也。“正用”，谓裁成之也。人君授时理财，生遂而教训之，兼天地父师之任以居民上，必自处于无过之地而后能尽其职，礼所以为天下寡过者也。自此以下六节，皆言君道之重，以申明上文“礼者君之大柄”之意。</p>
<p>故君者，所明也，非明人者也；君者，所养也，非养人者也；君者，所事也，非事人者也。故君明人则有过，养人则不足，事人则失位。</p>
<p>“所明”，谓制礼立政而人就之以知从违。“明人”，决从违于人也。“养”，以贡赋言。“事”，谓分职任功也。君待明于人，法不自己立，而惟下所兴废，由是下皆见其过而玩之，故损公益私，臣令君从之害皆起焉，旨日贫蹙而位不安矣。</p>
<p>故百姓则君，以自治也；养君，以自安也；事君，以自显也。</p>
<p>法制明于上而百姓则之，故人皆恃君以寡过，故养君乃以自安，而事君乃能自显。修明于上而下皆则之者，惟礼而已矣。</p>
<p>故礼达而分定，故人皆爱其死而患其生。分，扶问反。</p>
<p>“礼达”则民明于则以自治，“分定”则奉养服侍之不敢后，虽驱之危亡之地，而无畏死贪生之情矣。此礼所以为君之大柄，不待刑肃而民自服也。</p>
<p>故用人之知去其诈，用人之勇去其怒，用人之仁去其贪。知，珍义反。去，起吕反。</p>
<p>“去”，远也。“仁”，慈柔。“贪”，谓荏弱恤私。礼以为大闲，则人无不可用之材，而皆变化其气质之偏，君之所立于无过之地以为天下寡过者也。</p>
<p>故国有患，君死社稷谓之义，大夫死宗庙谓之变。</p>
<p>“大夫死宗庙”，如晋变盈、宋荡山之类。“变”，不正也。礼达分定，人不敢爱其私，大夫或见放逐，则引身而去，不敢以国君死社稷之义自处而与君抗争矣。此上六节，既以申明礼为君柄之旨，而反覆推明人君秉礼以治人之道，则又以起下三节以礼治人情之意。盖自“是故夫政”以下八节，皆言礼以承天之道；而此下三节，则以言礼以治人之情；皆以发明第一章夫子所言之义。天道人情，虽无异致，而于天道这承征礼之体，人情之治著礼之用，则本末功效之间亦已别矣。而此上六节则络贯而曲通之，其立言之序错综而不紊，读者不可不察也。</p>
<p>故圣人耐以天下为一家，中国为一人者，非意之也，必知其情，辟于其义，明于其利，达于其患，然后能为之。耐，古“能”字。辟，匹赐反。</p>
<p>“意”，谓以私意立法而强人从也。“辟”，喻也。“义”者，情之所宜。“利”者，情之效也。承上文而言，礼达分定而人无不专致于上之情，无不可效用于上之材，合小康之世而为大同者，惟有礼以治其情也。</p>
<p>何谓人情？喜、怒、哀、惧、爱、恶、欲，七者弗学而能。何谓人义？父慈、子孝、兄良、弟弟、夫义、妇德、长惠、幼顺、君仁、臣忠，十者谓之人义。讲信修睦，谓之人利。争夺相杀，谓之人患。故圣人所以治人七情，修十义，讲信修睦，尚辞让，去争夺，舍礼何以治之？恶，乌路反。“弟弟”，下特计反。长，丁丈反。云，起吕反。舍，书也反，下同。</p>
<p>礼者，以达情者也。礼立则情当其节，利物而合义矣。</p>
<p>饮食男女，人之大欲存焉；死亡贫苦，人之大恶存焉。故欲恶者，必之大端也。人藏其心，不可测度也。美恶皆在其心，不见其色也。欲一以穷之，舍礼何以哉？度，徒洛反。“美恶”之“恶”，如字。余，乌路反。见，贤遍反。</p>
<p>“大端”，谓喜、怒、哀、惧、爱，皆自此生也。“一”，齐也。“穷”，尽也。“以”，用也。欲恶藏于心而善恶隐，人情亦至变矣。乃先王齐之以礼，既不拂人之情，而于饮食男女之事，使各获其应得，其于死亡贫苦之故，又有以体恤而矜全之；至于非所欲而欲，非所恶而恶，则虽饰情以希求而终不可得，则变诈不仇，而人皆显白其情以归于大同矣。此先王所以治人之情，不待刑罚，而天下国家自正也。乃其节文等杀之不忒，则一本诸天道之自然。故治人之情而即以承天之道，其致一也。</p>
<p>右第二章。此章因论僭礼之失，而推礼之所以为安君治政之大用，以终前章夫子叹鲁之意，而要以天道人情为之大旨，则即前章承天治人之义，而与下二章相为表里，非徒为僭礼者言也。</p>
<p>故人者，其天地之德，阴阳之交，鬼神之会，五行之秀气也。</p>
<p>“其”者，想像之辞。“德”者，礼之凝而化之本也。“立天之道曰阴与阳，立地之道曰柔与刚，立人之道曰仁与义”，三者一也。仁义者，阴阳刚柔之理以起化者也，人道于是而立，以别于万物之生，是“天地之德”也。阴阳以撰言，鬼神以用言。张子曰：“鬼神者，二气之良能也。”“交”，谓互相为成而形性皆具也。“会”，犹际也。神来而伸，于人息之，鬼屈而往，人之所消，则鬼神往来于两间，人居其中，而为之际会也。五行之气，用生万物，物莫不资之以生，人则皆具而得其最神者。郑氏曰“木神仁，火神礼，土神信，金神义，水神智”，皆其气之秀者也。此节承上章天道人情而言。人之有情皆性所发生之机，而性之所受则天地、阴阳、鬼神、五行之灵所降于形而充之以为用者，是人情天道从其原而言之，合一不间，而治人之情即以承天之道，固不得歧本末而二之矣。</p>
<p>故天秉阳，重日星，地秉阴，窍于山川，播五行于四时，和而后月生也。是以三五而盈，三五而阙。</p>
<p>“秉”者，持以施生之谓。“垂”，谓光明之下逮也。“窍”气所自通也。“生”，生明也。“三五”，十五日。“盈”，望。“阙”，晦也。天之用阳也，而阳不亢，于日星而垂其光辉暄和，以施于地而作其生之德。地之用阴也，而阴不闭，因山川之窍墟蒸为风雨露雷，以承天之阳而终其生之德。是天地之道，皆以其升降会合而施生者为德也。“五行”，地之翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）聚而成材者也。“四时”，天之运行而起化者也。五行之化气合离融结，弥纶于地上，而与四时之气相为感通，以为生物之资，是亦天地阴阳相交之所成也。日为阳而外景以施明，天气之精也。月为阴而内景以受明，地气之精也。月近日而不相当则明死；远日而与日相映则明生。日阳入乎地中，交乎阴而上映于月，和之象也；月阴升于天，与日并驱，不和之象也。十五日而盈，又十五日而阙，感必以时，离合消长之宜也，则亦天地阴阳之气交相施受以成德也。此言天地阴阳之体，以和合交感成用于两间者为德之盛也。</p>
<p>五行之动，迭相竭也。五行、四时、十二月，远相为本也。五声、六律、十二管，还相为宫也。五味、六和、十二食，还相为质也。五色、六章、十二衣，还相为质也。还，似宣反。和，胡卧反。</p>
<p>“动”者，所效于气味声色而成用者也。“竭”，犹消也；气偏至而滞则不和，迭相消竭，而燥温刚柔，明暗无所过胜，转以互济也。五行之序，地气之推迁；四时之序，天气之运行。十二月以月与日合之次为纪，是阴阳之所自和也。“本”者，相生之谓。五行、四时、十二月，以成乎岁而各有其纪。若六气则以初之气厥阴风木为本，四时则以冬至为本，十二月则以诹訾之次合朔为本。错综以纪而定时，各因其理之顺也。此以历法征五行之动也。“十二管”，律吕也；律有雌雄，合而为六，分而为十二也。“宫”，君也。如黄钟为宫，则林钟为征，大簇为商，南吕为羽，姑洗为角之类。详见蔡氏《律吕新书》。“五声”，凡用五管而成一奏，所谓“浊不过宫，清不过羽”也，盖亦和合而成音。此以声律征五行之动也。“和”者，相得而适之谓，甘与辛和，辛与咸和，咸与酸和，酸与苦和，苦与甘和也。“十二食”未详。或胾、殽、脍、炙、炮、燔、腶、脯、菹、醢、臡、羹之谓。“还相为质”者，以一味为主而余辅之。此五行之动应乎五味之和也。“五色”，青、赤、黄、白、黑。“六章”，若黑与白谓之黼，青与黑谓之黻之类。“十二衣”，《虞书》所谓“十二章”。“还相为质”者，以一色为质而加余色为绘。此五行之动应乎五色之采也。此节言天地阴阳之用著于五行，而五行之所以能成其美者，则以互相和合错综而无所偏用，斯以为五行之秀也。以上二节，皆以发明天地之德、阴阳之交、五行之秀，周遍调合，成生物之大化，以起下文惟人为能体备之意。其不言鬼神者，则以鬼神即二气、五行之屈伸，而月之盈亏，五行之动竭，皆有消息之理焉，则鬼神之理亦存乎其中矣。</p>
<p>故人者，天地之心也，五行之端也，食味、别声、被色而生者也。别，必列反。</p>
<p>“心”者，形气之灵，理之所自显也。“端”，犹萌也。“被”，施及也；谓施明于色而喻之也。天地之理，刚柔顺健，升降交和，其同异翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）辟合之际，触感而灵，则神发而理著焉。此天地之心，人之所凝以为性，而首出乎万物者也。“五行”，万物皆资之以生，而其既成乎水、火、木、金、土，则其质丽乎粗，形而下之器也。若其神之所缊于两间，以承天地之化而生物，则甫有其萌，而为水、火、木、金、土之所自成；此犹未离乎形而上之道，而于人乃成为形，是“五行之端”也。万物之生，莫不资于天地之大德与五行之化气，而物之生也，非天地合灵善之至，故于五行之端偏至而不均，惟人则继之者无不善，而五行之气以均而得其秀焉。故其生也，于五行之化质，皆遇其故，以不昧其实，食而审于味，听而辨于声，视而喻其色，物莫能并焉。则天地之理因人以显，而以发越天地五行之光辉，使其全体大用之无不著也。心凝为性，性动为情，情行于气味声色之间而好恶分焉，则人之情与天之道相承终始而不二，具可知矣。上文言“四时十二月”，而此之不及者，言人为五行之端则其理著于人心，而时月之纪，寒暑启闭之宜，亦惟人之良能而物所不得与，亦可以类推已。</p>
<p>故圣人作则，必以天地为本，以阴阳为端，以四时为柄，以日星为纪，月以为量，鬼神以为徒，五行以为质，礼义以为器，人情以为田，四灵以为畜。</p>
<p>“作则”，谓立政也。“本”者，原其礼之所自出。“端”者，即其萌而推其著也。“柄”，持而运行之也。“纪”，分别之以垂法也。四者所谓本于天也。“月以为量”，谓施如其受之量，如月受日明，有盈阙也。“徒”，类也。人者鬼神之会，故理可类推也。“质”者，人所自生，以五行之德为质而生礼也。此三者所谓“殽于地”也。“礼义”者，因义制礼，而礼各有义也。“器”，成用者也，本天殽地以为道，而实著之礼以成用也。“田”者，谷所自生。“以人情为田”，言礼皆缘人情而起也。“灵”，物之神者。“畜”，谓驯致之也。本天道以尽人情，则物之性亦尽。故礼成而瑞应之，盖天人一致之征也。承上文而言人受天地之中以生，而备阴阳、四时、日月、五行、鬼神之理，故先王立政，制为礼以达人情，即以合天德，体用一原而功效不爽也。</p>
<p>以天地为本，故物可举也。以阴阳为端，故情可睹也。以四时为柄，故事可劝也。以日星为纪，故事可列也，月以为量，故功有艺也。鬼神以为徒，故事可守也。五行以为质，故事可复也。礼义以为器，故事行有考也。人情以为田，故人以为奥也。四灵以为畜，故饮食有由也。复，芳服反。行，下孟反。</p>
<p>“物”，亦事也。“举”，统也。得其本而理皆具，事无不统也。“情可睹”者，得其大端而事物之情状悉知也。“事可劝”者，运行有序而人乐为之也。“列”，陈列之而下皆喻也。“艺”，常也；功有量则可常也。“事可守”者，达于幽明之理则守人道，而鬼神之理已得，不徒务于虚罔也。“复”者，反合于道也。“考”，成也。“奥”，主也。得人之情，人归之为主也。“饮食有由”者，谓德被民物则享天下之奉而不虚也。言先王天道以治人情，故礼行政立而无不宜也。</p>
<p>何谓四灵？麟、凤、龟、龙谓之四灵。故龙以为畜，故鱼鲔不淰；凤以为畜，故鸟不獝；麟以为畜，故兽不狘；龟以为畜，故人情不失。</p>
<p>“鲔”，大鲤，尤善逸者，“淰”，惊散也。“獝”，狂飞。“狘”，惊走。三者在是，则其属聚而绕之，“人情不失”，谓灼之以卜而知吉凶之情状。此释四者所以为灵，而致之足以为瑞也。</p>
<p>故先王秉蓍龟，列祭祀，瘗缯，宣祝嘏辞说，设制度，故国有礼，官有御，事有职，礼有序。</p>
<p>“秉”，奉也。“列”，定其制也。“缯”，币也。牺牲币玉皆祭之物，独言“瘗缯”者，盖有阙文。“宣”，告也。“制度”，宫室衣服之等。“礼”者，吉、凶、军、宾、嘉之仪。“官”，《周礼》六官。“御”，所治也。“序”，上下之等杀。官有御而因事赋功无不举之职也，国有礼而尊卑上下无相越之序也。蓍龟、祭祀以承天，制度、官礼以治人，皆所谓“礼义以为器也”。而惟通于天人情理之故，故幽明咸受治而皆得也。</p>
<p>故先王患礼之不达于下也，故祭帝于郊，所以定天位也；祀社于国，所以列地利也；祖庙所以本仁也；山川所以偿鬼神也；五祀所以本事也。故宗祝在庙，三公在朝，三老在学；王前巫而后史，卜、筮、瞽、侑皆在左右，王中，心无为也，以守至正。朝，直遥反。</p>
<p>“定天位”者，天不可以方所求之，就郊而远之，以尊之也。“于国”者，社在公宫之右也。“列地利”者，地生财以养人而各有封守，故因而分祀之也。山川为地之所窍以交于天，鬼神之所自屈伸，故专以鬼神属之。“本”，谓仁与事之原。孝为仁之本，五祀各有所司，分职任事之本也。“巫”“史”，皆有事于祭者。“卜”“筮”，卜人，筮人，以诹日及尸。“鼓”，乐工。“侑”，佐食。“中”，居其间。“心无为”者，肃雍不言而存之于心也。“至正”者，端庄诚敬之至也。承上文而言人神之治皆先王所以本天治人之事，而精意所存，不能遍喻于愚贱，故躬行于上者特以祭为礼之尤重，加之意焉。祀典既定，上下咸秩，而当祭之日，任宗祝于庙中，与三公之在朝，三老之在学均其隆重，巫、史、瞽侑交相天子，肃穆端静以通神明，所谓“庙中者天下之象”也。以此作则于上，庶几民感于上之所敬修者，潜移默喻，以习知制度官礼之各有本原而非以强天下，则不待告诫而礼自达焉。是人情之所自治，必本于天地阴阳之精理，亦愈可见矣。</p>
<p>故礼行于郊而百神受职焉，礼行于社而百货可极焉，礼行于祖庙而孝慈服焉，礼行于五祀而正法则焉。故自郊社、祖庙、山川、五祀，义之修而礼之藏也。</p>
<p>“礼行”，谓典修官备而敬以行之。“百神受职”，风雨寒暑不愆其节也。“极”，至也。“百货极”者，物顺成也。“服”，事也；谓人皆以孝慈为当然而尽其事也。不言礼行于山川者，略文。“法则”，谓以神有专司，知人有恒守也。“藏”，函也。祭祀之义修，而制度官礼之良法美意皆函于此也。申结上文，而言其效之著于人神者，以终本天道以治人情之意。</p>
<p>右第三章。上章言先王制礼，既承天道，抑顺人情，此章乃言天道人情合一之理，明人之有情，率原于天道之自然，故王者必通其理以治情，而情无不得，则礼之所自设，深远普遍而为生人急者，其愈明矣。前四节推明人生受命之原，以显人道之所自立，盖言命而性在其中，与《中庸》《孟子》意相发明，而周子《通书》、张子《西铭》皆自此出，学者不可不详玩焉。</p>
<p>是故夫礼必本于大一，分而为天地，转而为阴阳，变而为四时，列而为鬼神。夫，防无反，下同。大，他盖反。</p>
<p>“大”，至也。至一者，理无不函、富有万殊而极乎纯者也。语其实则谓之诚；无所感而固存，四应而不倚，则谓之中。其存于人而为万善之所自生，则谓之仁；其行焉皆得而不相悖害，则谓之顺；天之德，人之性而礼之缊也。“分”者，体之立也。“转”者，气之变合也。“变”者，运行之化也。“列”，序也；谓屈伸往来之序也。天地、阴阳、四时、鬼神，皆大一之所函，函则必动，体有阖辟而天地定矣，气有嘘吸而阴阳运矣，变通相禅四时成矣，由是而生化之机出焉。伸以肇天下之有则神也，屈以归固有之藏则鬼也，莫不橐合于大一之中，以听自然之推荡，而高卑之位，刚柔之德，生杀之序，幽明之效，皆于是而立，则礼之所本也。</p>
<p>其降曰命，其官于天也。</p>
<p>“降曰命”者，即所谓“殽以降命”，礼之秩序也。“官”，效其职也；谓皆以效大一之动而著其能也。</p>
<p>夫礼必本于天，动而之地，列而之事，变而从时，协于分艺。分，扶问反。</p>
<p>自其一理浑沦，阖焉辟焉，而清浊高下各奠其位，则天地固大一之所分矣。而阖辟之朕，初无二几，清者升则浊者自降，是大一之生众理者皆具于天，而地者其动之所成也。礼所自生，存中而发外，因用而成体。其用者天之德，其成而为体则效地之能，是本于天而动于地也。由是而事之序、时之宜，分艺之各效，酬酢万变而不穷，皆以行其中和自然之节而为仁之所自显，斯一本而万殊之实也。“分”者，职所守。“艺”者，才所任也。</p>
<p>其居人也曰养，其行之以货力、辞让、饮食、冠昏、丧祭、射御、朝聘。养，盖“义”字之误，宜寄反。食，祥吏反。冠，古乱反。朝，直遥反。</p>
<p>“居”，存也。“义”者，人心之宜，礼之所自建者也。存于中则为义，天之则也；施于行则为礼，动之文也。“饮”，燕飨。“食”，馈食、公食。“货力、辞让”，则饮食、冠昏、丧祭、觐问、射御之所资以为礼者也。</p>
<p>故礼义也者，人之大端也。所以讲信修睦而固人肌肤之会、筋骸之束也，所以养生送死、事鬼神之大端也，所以达天道、顺人情之大窦也。故惟圣人为知礼之不不可以已也。故坏国，丧家、亡人，必先去其礼。坏，古拜反。丧，息浪反。去，起吕反。</p>
<p>“人之大端”，谓吉凶得失之主也。“固”者，操敛之，勿使偷佚以耗其生也。“会”，腠理。“束”，脉络也。“事鬼神”，谓祭祀。“窦”者，天人之通也。“亡人”，戕其生者。讲信修睦，则争乱息而无外患；固其肌肤之会筋骸之束，则淫泆远而无内戕，丧亡之害免矣。礼原于天而为生人之本，性之藏而命之主也，得之者生，失之者死，天下国家以之而正，惟圣人知天人之合于斯而不可斯须去，所为继天而育物也。此上四节，皆明礼本于天德而道不虚行，非达天德者不能体之，以起下文本仁达顺之意。</p>
<p>故礼之于人也，犹酒之有糵也。君子以厚，小人以薄。</p>
<p>礼待人而行，犹酒之待糵而成也。君子敦仁以致顺，则礼达于上下；小人饰文以窃礼，徒为礼蠹而已矣。故典礼具存，而夫子叹三代之英未能逮者，盖以此也。</p>
<p>故圣王修义之柄，礼之序，以治人情。</p>
<p>义为礼之制，“柄”也；礼为义之章，“序”也。义之柄，礼之序，盖天道之著于人情者。圣王本仁达顺，修其德以凝其道，则人情治而人之大端立矣。</p>
<p>故人情者，圣王之田也，修礼以耕之，陈义以种之，讲学以耨之，本仁以聚之，播乐以安之。种，之用反。</p>
<p>“田”，谓礼所自植。“耕之”，修治使淳美也。“陈”，分别其宜也。“种之”者，义为礼本，犹种之生苗也。义非学不精，“耨之”才。去其似义而非者也。仁者心之德，学以精义，而不存仁以为之本，则无以会通而合于天德也。“播”，达也；达之以乐，所以大顺人情之和也。礼所自立，原于天德，故非修德者不足以治人情而符天道，依于仁而本立，成于乐而用行，斯修德之极至，而后礼非虚行也。</p>
<p>故礼也者，义之实也。协诸义而协，则礼虽先王未之有，可以义起也。</p>
<p>礼为义之实，而礼抑缘义以起，义礼合一而不可离，故必陈义以为种也。</p>
<p>义者，艺之分，仁之节也。协于艺，讲于仁，得之者强。</p>
<p>“艺”，学也。“分”，区别其宜也。“节”，则也。“讲”，习也。“强”，固也。义由学而精，而受则于仁，故必讲学存仁，而义礼乃坚固也。</p>
<p>仁者，义之本也，顺之体也，得之者尊。</p>
<p>礼以精义，而天德自然之符以施之事物而咸宜者，非仁不足以体之，故仁为义本。“顺”者，乐之德也；乐为顺之用而仁则其体也。“尊”，崇也，谓为物所信从也，以上五节，反复推原圣王修德以行礼之本而极之于仁。盖仁者大一之缊，天地阴阳之和，人情大顺之则，而为礼之所自运，此一篇之枢要也。子曰：“人而不仁，如礼何？”明乎此，则三代之英所以治政安君，而后世习其仪者之流于倍逆僭窃，其得失皆缘于此，所谓“道二，仁与不仁而已”矣。</p>
<p>故治国不以礼，犹无耜而耕也。为礼不本于义，犹耕而弗种也。为义而不讲之以学，犹种而弗耨也。讲之以学而不合之以仁，犹耨而弗获也。合之以仁而不安之以乐，犹获而弗食也。安之以乐而不达于顺，犹食而弗肥也。</p>
<p>“无耜”，则亦不在耕矣。“合”，谓内皆符于心也。“弗获”，则非己有。“弗食”，不能利其用。“弗肥”，不能享其成也。仁者顺之体，体立于至足，举而措之以尽其用，则仁之利溥矣。仁为礼乐之合而天道人情之会也。</p>
<p>四体既正，肤革充盈，人之肥也。父子笃，兄弟睦，夫妇和，家之肥也。大臣法，小臣廉，官职相序，君臣相正，国之肥也。天子以德为车，以乐为御；诸侯以礼相与，大夫以法相序，士以信相考，百姓以睦相守，天下之肥也。是谓大顺。</p>
<p>“革”，皮也。“法”，秉法不阿。“廉”，方值也。“相序”，辑睦而共理也。“德”，谓仁也。载礼之谓“车”，行礼之谓“御”。“信”，实行。“考”，成也。敦仁而行之以顺，则天下无不顺矣。大顺斯大同矣，三代之英所以与大道之公而合德也。自此以下至章末，皆以极言顺德之美而赞仁用之大。</p>
<p>大顺者，所以养生、送死、事鬼神之常也。养，余亮反。</p>
<p>大顺而后礼非虚行，以承天道，治人情而不匮也。</p>
<p>故事大，积焉而不苑，并行而不缪，细行而不失。深而通，茂而有间，连而不相及也，动而不相害也，此顺之至也。苑，于粉反。缪，眉救反。“细行”之“行”，下孟反。间，余字。</p>
<p>“事大”，谓临大事。“积”，冗也。“苑”，滞也。“缪”，悖也。“细行”，小节。“失”，疏忘也。“深”，意深远也。“通”者，能达其意。“茂”，密也。“有间”，疏通也。“连”者，事相因。“不相及”，各成其章而不紊也。“动”，变也。“不相害”，变而不违其初也。以大顺之道接事应物而无不咸得，此顺之效而乐之实，若其体则仁也。</p>
<p>故明于顺，然后能守危也。</p>
<p>“顺”者，以至仁而体人之情，人情得则虽危而不倾，政治而君安也。</p>
<p>故礼之不同也，不丰也，不杀也，所以持情而合危也。故圣王所以顺，山者不使居川，不使渚者居中原，而弗敝也。用水、火、金、木，饮食必时，合男女，颁爵位，必当年德，用民必顺。杀，色戒反。当，丁浪反。</p>
<p>“不同”，谓等杀之宜。“持情”者，人情之流，喜放恣而厌约束，得其宜则有以定其情而自持也。“合危”，谓安危一致。“山者”，山居者。“渚者”，泽居者也。“敝”，劳也，各安其居，习其利，不病之也。“饮食”者，土谷之产，与水、火、金、木为六府。“时”，因其德王材成之时。“合男女”，谓婚嫁。“年”者，女二十而嫁，男三十而娶，四十授职，五十授爵。“德”，因能任职也。“用民”，力役之事。“顺”，得其时制而人乐为之。此言顺之达于人情者也。</p>
<p>故无水旱昆虫之灾，民无凶饥妖孽之疾。故天子不爱其道，地不爱其宝，人不爱其情。故天降膏露，地出醴泉，山出器车，河出马图，凤凰麒麟，皆在郊棷，龟龙在宫沼，其余鸟兽之卵胎皆可俯而也。棷，与“薮”同，素旦反。</p>
<p>“昆虫”，螟螣之属。“凶”，疫也。草木之异曰“妖”，禽虫之怪为“孽”。“疾”，害也。“爱”，吝也。“道”，谓三辰之轨，寒暑之正。“器车”，未详，“可俯而”，不惊骛也。此言顺之达于天道者也。</p>
<p>则是无故，先王能修礼以达义，体信以达顺故句，此顺之实也。</p>
<p>“是”，此也。“无故”，谓无异故。礼者义之实，修礼而义达矣。信者实理，天之德、仁之藏也。仁者顺之体，故体信而达顺矣。天道人情，凝于仁，著于礼，本仁行礼而施之无不顺，皆其实然之德也。</p>
<p>右第四章。此章承上三章而言礼之一本于天，而惟体天德者，为能备大顺之实，以治政安君而天人无不顺焉。三代之英所由绍大道之公而继天立极也，乃推求其本，则一言以蔽之曰仁。盖此章之言仁与《中庸》之言诚，一也，是礼之所自运而运于天下则顺者也。故夫子答颜子问仁而曰“复礼”，学者由是而体察之，则天德王道体用合符之理，可不昧其要归矣。</p>
<p>《礼记章句》卷九终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
