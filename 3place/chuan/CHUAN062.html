<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书062-./CHUAN062.html</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书062-./CHUAN062.html</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷一">礼记章句卷一</h4>
<p>《礼记》者，汉戴氏圣述所传于师，备五礼之节文而为之记也。《周礼》《仪礼》，古礼经也。戴氏述其所传，不敢自附于经，而为之记，若《仪礼》之记，列于经后以发明之焉。孔子反鲁，定礼乐，引申先王之道而论定其义，辑礼经之所未备而发其大义，道其微言。七十子之徒，传者异闻而皆有所折中，以至周末洎汉之儒者，习先师之训，皆有纪述。小戴氏承众论之后，为纂叙而会归之，以为此书，显微异同之词，虽若不一，而于以体先圣复性以立人极之意，其不合者鲜矣。善学者通其意以会其同，辨其显以达其微，其于先王穷理尽性、修己治人之道，明而行之，亦庶乎其不远矣。</p>
<p>曲礼上</p>
<p>“曲”者，详尽委曲之意。此篇举礼文之委曲，以诏人之无微而不谨，尤下学之先务。先儒因简策繁多，分为二篇。上篇凡六十三章。旧未分章，诸说多所割裂，今寻绎文义，为之节次如左。</p>
<p>《曲礼》曰：毋不敬，俨若思，安定辞，安民哉。</p>
<p>言《曲礼》者，举篇名以冠一篇之文。“曰”者，列其目之辞。“毋不敬”，大小众寡之不敢慢，动而慎也。“俨若思”，未有思而端严凝志，若有所思，静而存也。“安”，审处其当也，循事察理，必得其安，而后定之以为辞说，言而信诸心也。此三者未及于安民之事，而以此自治而临人，则天下之理得而情亦可通矣。于以安人，奚难哉！民者，人之尽辞。此言君子行礼反躬自尽之要。</p>
<p>右第一章。按此章原本正心修身之道以为礼之本，而圣学之功举不外于此，盖一篇之统宗，全经之体要备矣。</p>
<p>敖不可长，欲不可从，志不可满，乐不可极。敖，五报反。长，丁丈反。从，足用反。乐，卢各反。</p>
<p>“志”者，心有所期于事也；“乐”，得其意之所适也。四者之动，以礼节之，则各适其当而不流，是以君子贵乎循礼也。</p>
<p>贤者，狎而敬之，畏而爱之。</p>
<p>“狎”，亲也；虽狎必敬，虽畏不忘其爱，则礼行乎其间矣。</p>
<p>爱而知其恶，憎而知其善。</p>
<p>能节其情，则善恶之理见矣。</p>
<p>积而能散，安安而能迁；临财毋苟得，临难毋苟免；狠毋求胜，分毋求多。难，乃旦反。分，如字。</p>
<p>“安安”者，安于其安。“迁”，无怀土之心也。“毋求胜”者，自反而缩，虽败犹荣也。“分”，与人分财。“积”与“狠”虽非君子之所务，而货恶其弃于地，则积而非贪，以直报怨，则狠而非戾。六者能审乎利害死生之间，以反诸其节，则私欲不行，义立而礼行矣。</p>
<p>疑事毋质，直而勿有。</p>
<p>“质”，证也。事之然否曲直未明见而信诸心，毋质证以为固然。其直者虽可自信，抑勿挟而有之以与人竞能焉，如此，则私意不行而天理以见矣。</p>
<p>若夫，坐如尸，立如齐，礼从宜，使从俗。夫，防无反。齐，侧皆反。使，疏吏反。</p>
<p>“从俗”，谓所使之国所习行之礼。上言学者去私循理以为行礼之本，则自强于礼，而不挟己自是以拂乎人情，其于容貌之庄，权宜之中，亦举而措之而已。此盖有阙文。详见《大戴记》。</p>
<p>右第二章。此章言节情去私为礼之本，与上章相承而立言，以为一篇之纲领。上章言存理之学，而此章言遏欲之事。先存理而次遏欲者，圣学所以异于异端而有本也。此下四章则以发明礼之大旨，本立而用斯行矣。</p>
<p>夫礼者，所以定亲疏，决嫌疑，别同异，明是非也。夫，防无反。别，笔列反。</p>
<p>“定”，谓不以私爱逆天伦也。相似曰“嫌”，未审曰“疑”，“别同异”者，别其似同而异，似异而同也。</p>
<p>礼，不妄说人，不辞费。说，与“悦”同。</p>
<p>亲疏定，嫌疑决，则不妄说人矣。同异别，是非明，则不待辞之费而自辩矣。</p>
<p>礼，不逾节，不侵侮，不好狎。好，呼报反。</p>
<p>“节”，亲疏、嫌疑、同异、是非之定则也。有礼而节不逾，则其于人也，亢而不侵侮之，卑而不玩狎之矣。</p>
<p>右第三章。</p>
<p>修身践言，谓之善行。行修言道，礼之质也。行，下孟反。</p>
<p>“道”，顺也。能修其身以践其言，则行修矣。所言者皆可修之于身，则言顺矣。</p>
<p>礼闻取于人，不闻取人。</p>
<p>君子秉礼在躬，人将取则。身不修，言不道，强欲效人以行礼，质不立而所行皆伪矣。</p>
<p>礼闻来学，不闻往教。</p>
<p>有自修之心则来学而因以教之，若未能有自修之志而强往教之，则虽教亡益。故君子修身务本，而后可以学礼。</p>
<p>右第四章。</p>
<p>道德仁义，非礼不成；教训正俗，非礼不备。</p>
<p>在理曰“道”，在心曰“德”。“仁”者，爱之礼。“义”者，心之制。礼以显其用，而道德仁义乃成乎事矣。设科以督正之曰“教”。启释其所未通曰“训”。教训斯民以正其俗者，以为善去恶为大纲，而非示之以礼，则不能随事而授之秩叙，以备乎善也。</p>
<p>分争辨讼，非礼不决；君臣上下、父子兄弟，非礼不定；宦学事师，非礼不亲；班朝治军、莅官行法，非礼威严不行；祷祠祭祀，供给鬼神，非礼不诚不庄。朝，直遥反。</p>
<p>“上”，官长。“下”，贰属。游学曰“宦”。“亲”者，亲其师友。“班朝”，序朝位也。“祷”，祈也。“祠”，辞也，谓告祭也。地祇曰“祭”，天神曰“祀”。“供”，荐；“给”，备物；谓宗庙馈食之祭。“诚”，尽其心也。“庄”，饬其事也。</p>
<p>是以君子恭敬、撙节、退让以明礼。撙，祖本反。</p>
<p>“恭”，神之肃也。“敬”，心之慎也。“撙”，酌也。“节”，制也。“退”，自抑也。“让”，逊于人也。礼著于仪文度数，而非有恭敬之心、撙节之度、退让之容，则礼意不显。君子知礼之无往不重，而必著明其大用，使人皆喻其生心而不容已，故内外交敬，俾礼意得因仪文以著，而礼达乎天下矣。</p>
<p>鹦鹉能言，不离飞鸟；猩猩能言，不离禽兽。今人而无礼，虽能言，不亦禽兽之心乎？夫惟禽兽无礼，故父子聚麀。是故圣人作为礼以教人，使人以有礼，知自别于禽兽。离，力知反。猩，音生。“不离禽兽”，卢氏本作“走兽”。夫，防无反。</p>
<p>在野曰“兽”，见获曰“禽”。《易》：“田无禽。”御法：“逐禽左。”皆谓兽也。鹿牝曰“麀”。“作为”者，因人心自有之制而品节之为章程也。天之生人，甘食悦色，几与物同。仁义智信之心，人得其全，而物亦得其一曲。其为人所独有而鸟兽之所必无者，礼而已矣。故“礼”者，人道也。礼隐于心而不能著之于外，则仁义知信之心虽或偶发，亦因天机之乍动，与虎狼之父子、蜂蚁之君臣无别，而人道毁矣。君子遭时之不造，礼教坠，文物圮，人将胥沦于禽兽，如之，何其不惧邪？</p>
<p>右第五章。</p>
<p>大上贵德，其次务施报。礼尚往来。大，他盖反。施，以鼓反。</p>
<p>“大上”，谓大贤以上也；君子秉仁义以接物，而不因人之顺逆以异其施。其次，则虽自尽而不能忘于物矣，故施报交致，而后人劝于善。“礼”者，以齐天下，合贵贱贤不肖而纳于道者也，是故因其施报之情而将之以酬酢，则达情兴行而人无不劝也，是以“礼尚往来”。</p>
<p>往而不来非礼也，来而不往亦非礼也。</p>
<p>以礼接人者，必以礼应；应以礼者，必更以礼接之。觐问之有劳贿，祭祀之有嘏撰，以及于登降揖让，无不然者。</p>
<p>人有礼则安，无礼则危。故曰：礼者，不可不学也。</p>
<p>有礼则心泰而行亨，无礼则心歉而行竞。</p>
<p>夫礼者，自卑而尊人。虽负贩者，必有尊也，而况富贵乎？夫，防无反。</p>
<p>人心固有之退让，礼所生也；虽负贩者不能泯之。</p>
<p>富贵而知好礼，则不骄不淫；贫贱而知好礼，则志不慑。好，呼报反。</p>
<p>“慑”，怯惑也。以礼立身则所行皆裕，富贵贫贱不足以移之。</p>
<p>右第六章。此上六章通论礼为德行之要、委曲必尽之意。自此以下乃列其事而目言之，皆礼之曲也。</p>
<p>人生十年曰幼，学。二十曰弱，冠。三十曰壮，有室。四十曰强，而仕。五十曰艾，服官政。幼、弱、壮、强、艾，绝句。下耆、老同。冠，右乱反。艾，鱼肺反。</p>
<p>“十年”者，通十年以后，二十以下放此。八岁而入小学，十五而入大学，在十年之先后也。“弱”，未强之称。“壮”，气盛也。舜三十未娶而称鳏，则“有室”亦通三十前后也。“强”，骨坚也。“艾”，治也；谓阅历足任治也。“官政”，大政。古者四十始试为士，三载考绩，三考历中、上士，五十而使受命为大夫，与闻国之大政。</p>
<p>六十曰耆，指使。七十曰老，而传。八十、九十曰耄。</p>
<p>“耆”之为言至也，言已至老境也。“指使”，谓指事使人，不躬亲也。“传”，传家政授子孙，己就养也。“耄”，惽忘也。</p>
<p>七年曰悼。悼与耄，虽有罪不加刑焉。</p>
<p>“悼”，谓可怜爱也。悼无知，耄虽有知而无力，故矜其有罪，均于恤幼。</p>
<p>百年曰期颐。</p>
<p>“期”，待。“颐”，养也。饮食衣服皆待人，不能自服食也。</p>
<p>大夫七十而致仕。若不得谢，则必赐之几杖，行役以妇人，适四方乘安车。</p>
<p>“谢”，免也。阮谌《礼图》云：几长五尺，高二尺，广二尺，置坐侧以凭而安体。赐几杖，则入公门携以从。“以”，携也。古者六十闭房，七十开房，行役携妇人以温体。“安车”，庳轮小车，驾一马，可坐乘者。</p>
<p>自称曰“老夫”，于其国则称名。</p>
<p>“自称”者，行役而称于异国也。于其国，对君称名，君臣之义虽老不废。</p>
<p>越国而问焉，必告之以其制。</p>
<p>“告之以其制”者，先以国之旧制告之，而听其裁酌，使知因革也。他国之制非所素习，故必告之。此二句与上下文义不属。朱子谓《曲礼》杂取精要之语集以成篇，然则采辑者因文连而未删，于养老敬长之义无与，不必强为附合也。</p>
<p>谋于长者，必操几仗以从之。长，丁丈反。下同。从，疾用反。</p>
<p>所谋者或非俄顷所决，长者小步伫思，则操几杖而从其后，示若从游，不相迫也。</p>
<p>长者问，不辞让而对，非礼也。长，丁丈反。</p>
<p>“问”，谓问道艺。</p>
<p>右第七章。此章序人生历年人事之节、勤逸之差，因以推长长老老之道。其下五章皆因是而广记之。</p>
<p>凡为人子之礼，冬温而夏凊，昏定而晨省。凊，七性反。</p>
<p>“温”，谓篝火加纩之类。“凊”，谓奉箑进浴之类。“定”者，安置其枕罩。“省”者，候问向夕之安否。</p>
<p>在丑夷不争。</p>
<p>“丑夷”，等类也。谓兄弟与己同事父母，温凊定省，人各自致，不可争先取悦，贻兄弟之忌，以伤父母之心。</p>
<p>夫为人子者，三赐不及车马。夫，防无反。</p>
<p>仕者一命受爵，再命受服，三命受车马，受车马而尊备矣。父在，虽年逾五十，爵为大夫，不敢受车马之赐，嫌于以贵临亲也。</p>
<p>故州闾乡党称其孝也，兄弟亲戚称其慈也，僚友称其弟也，执友称其仁也，交游称其信也。“其弟”之“弟”，特计反。</p>
<p>二十五家为“闾”，四闾为“族”，五族为“党”，五党为“州”，五州为“乡”。“亲”，谓同姓之疏者。“戚”，姻亚也。“慈”，犹和也。同官为“僚”，同业为“执”。“交游”，所相往来者。“信”，谓纯厚可依任也。人惟倨傲之情不能自抑，则无以顺亲，而动与物忤；能以退让之道事其亲，而人皆宜之矣。故曰：孝，顺德也。</p>
<p>见父之执，不谓之进不敢进，不谓之退不敢退，不问不敢对。</p>
<p>“执”，执友。“不问”而言“不对”者，谓或问他人，己虽知，不敢对也。</p>
<p>此孝子之行也。行，下孟反。</p>
<p>总结上文。</p>
<p>右第八章。</p>
<p>夫为人子者，出必告，反必面，所游必有常，所习必有业。夫，防无反。告，古沃反。</p>
<p>“反”言“面”者，既面则自知其反，不待告也。若所出不果，则亦告。“有常”“有业”，皆素令父母知之，其或改业，亦必以告。</p>
<p>恒言不称老。</p>
<p>凡言语皆避之。“老”者，人子之心所怆怛不忍言也。</p>
<p>年长以倍，则父事之。长，丁丈反。下同。</p>
<p>谓己年二十以上，交游四十以上者。</p>
<p>十年以长，则兄事之，五年以长，则肩随之。</p>
<p>“肩随”者，并行而差退逊，不敢与齐等。</p>
<p>群居五人，则长者必异席。</p>
<p>古者席长二寻，容四人。五人则最长者别专一席，余不敢与同席。敬老以其近于父，敬长以其近于兄，一孝弟之推也。</p>
<p>右第九章。</p>
<p>为人子者，居不主奥，坐不中席，行不中道，立不中门。</p>
<p>命士以上，父子始异宫，此言与父同宫者。“奥”，室中西南隅。“中席”，谓专席而居其中。“道”，门内道。“中门”，枨闑之间也。</p>
<p>食飨不为，祭祀不为尸。食，禅吏反。</p>
<p>食宾曰“食”，以酒曰“飨”。“槩”者，平器之名，谓酌也。凡食酳飨献，主人酌之；“不为槩”者，不自为主人也。己为尸而父助祭，则己尊父卑。郑氏谓“尸卜筮无父者”是也。</p>
<p>听于无声，视于无形。</p>
<p>以父母之心为心，则凡有意指，不待言色而审知之矣。为君子者，未有以言色诏其子者也。</p>
<p>不登高，不临深，不苟訾，不苟笑。</p>
<p>“訾”，非诋。“笑”，嘲谑也。登临或致陨坠，訾笑将召怨辱，皆以伤父母之心。</p>
<p>孝子不服暗，不登危，惧辱亲也。</p>
<p>“服”，执事也。“暗”，暗处。不执事于暗处，恐触物亏体。“危”，亦高也。重言者，亦记者杂集之词。</p>
<p>父母存，不许友以死，不有私财。</p>
<p>“许友以死”者，为友报仇，有死之道也。子畏于匡，颜渊后。子曰：“吾以女为死矣。”曰：“子在，回何敢死？”然则夫子遇害，颜子其死矣。颜路存而可以殉师者，何也？盖许友以死者，未必死而有死之心也。颜子之于匡，即令其死而变出意外，初无致死之道与必死之心。若时值其变，可以死而无死，则抑偷生以辱亲矣。</p>
<p>右第十章。</p>
<p>为人子者，父母存，冠衣不纯素；孤子当室，冠衣不纯采。纯，诸允反。</p>
<p>“纯”，缘也；冠之缘，则武也。父母存，深衣青缘，其或缟冠，则亦玄武。“孤子”，谓年未三十而父没者。“当室”，谓冢子专家政，虽除丧，冠衣素纯，感早孤也。若三十以后，有代亲之道，及庶子生本迟暮，纯采可也。</p>
<p>右第十一章。</p>
<p>幼子常视毋诳。</p>
<p>“视”，古与“示”通。言教示幼子，常必以正，毋戏语，令习闻诳说。</p>
<p>童子不衣裘裳。衣，于既反。</p>
<p>盛饰则习为泰侈。</p>
<p>立必正方，不倾听。</p>
<p>“正方”者，随室之四方，恒正立，不面隅也。“不倾听”者，凝神以伺，长者虽低语，不必倾耳而闻。</p>
<p>长者与之提携，则两手奉长者之手；负剑辟咡诏之，则掩口而对。长，丁丈反。奉，方勇反。辟，匹亦反。</p>
<p>“奉长者之手”，敬爱以承也。“负”，背负之。“剑”，旁挟之，如带剑状。“辟”，偏也。口旁曰“咡”。或负，或剑，而倾头附耳以与之语，则掩口以对，以屏气也。</p>
<p>从于先生，不越路而与人言。从，才用反。</p>
<p>“先生”，通师与父兄之称。“越路”，迤行也。</p>
<p>遭先生于道，趋而进，正立拱手。先生与之言则对，不与之言则趋而退。</p>
<p>“趋”，流水步。“趋而进”，急于见也。“趋而退”，重烦之也。古者相见，不拜则不揖，揖所以肃宾而进之。</p>
<p>从长者而上丘陵，则必乡长者所视。从，才用反。长，丁丈反。上，时掌反。乡，许亮反。</p>
<p>平地起阜曰“丘”，高山迤下曰“陵”。“上丘陵”者，登眺也。“乡长者所视”，不敢佻，且待问也。</p>
<p>右第十二章。此上五章，承第七章而广记事父母兄长之礼。孝弟者，德之本，礼之实也。谨诸此以达乎众礼之原，则天礼之节文皆生心而不容已矣。自此以下，乃杂记应对、进退之节以广之。</p>
<p>登城不指，城上不呼。呼，火故反。</p>
<p>恐惑人也，大叫曰“呼”。</p>
<p>将适舍，求毋固。将上堂，声必扬。上，时掌反。</p>
<p>“舍”，旅馆。“求毋固”者，有所需求，不可必得。“堂”，室基。“声必扬”者，时堂上先有人则然。</p>
<p>户外有二屦，言闻则入，言不闻则不入。将入户，视必下。入户奉扃，视瞻毋回；户开亦开，户阖亦阖；有后入者，阖而勿遂。闻，亡运反。奉，芳勇反。</p>
<p>古者脱屦乃坐，“有二屦”，则先有客在坐。“言不闻不入”者，徘徊扬声警之而后入，疑有私秘，勿干掩之也。“视必下”者，恐有不欲令己见者，便令覆蔽也。“扃”，门扇上镮钮。“奉扃”者，开不令骤，勿触内人。此言户阖者也。“回”，邪视也。开阖必因其旧者，虑主人之开阖有故也。“阖而勿遂”，亦谓户阖者，勿遂尽阖，嫌拒后人；小阖之，使后人者亦知阖耳。</p>
<p>毋践屦，毋踖席，抠衣趋隅，必慎唯诺。唯，以水反。</p>
<p>“屦”，谓先客所脱屦。“踖”，亦践也。“惟”“诺”，皆应声；“惟”，恭于“诺”。“慎”，谓不爽其节。</p>
<p>右第十三章。自此以下至第十六章，皆记升堂入室之礼。大要为少事长者言之，而成人以后，主宾相接，趋朝奉使，亦因类而通之。</p>
<p>大夫、士出入君门，由右，不践阈。</p>
<p>“门”，门橛也。门以向堂为正。“右”，东也。宾客入门而左，臣不敢当宾礼，入门而右，示从君也。“阈”，门限也。在门中，阈倚之，车行则去阈。“践阈”，践阈际也。言“士”“大夫”者，上统卿，侯国之卿亦上大夫耳。</p>
<p>右第十四章。此章因上章入门升堂之文而广记之。少者入长者之门，亦不敢当宾而由右。凡若此类，皆可推而通之也。</p>
<p>凡与客入者，每门让于客。</p>
<p>“凡”者，统尊卑之辞。“与”，延也。“每门”者，诸侯则有应门、库门、庙门，大夫则有大门、庙门或寝门。“让”，让之先，让已乃揖。</p>
<p>客至于寝门，则主人请入为席，然后出迎客。</p>
<p>言“寝门”者，据在寝而言。在庙亦然。“然后出迎客”者，请入为席之意云然耳，实未入也。“为”，治也。</p>
<p>客固辞，主人肃客而入。</p>
<p>一辞曰礼辞，再辞曰“固辞”。不三辞者，主人听许不入为席，即便肃客入也。“肃”，揖也。</p>
<p>主人入门而右，客入门而左；主人就东阶，客就西阶；客若降等，则就主人之阶。主人固辞，然后客复就西阶。</p>
<p>“降等”，谓大夫于异国之君，士于大夫。</p>
<p>主人与客让登，主人先登，客从之。</p>
<p>“主人先登”，亦谓降等之客。若主客敌等，则同登。</p>
<p>拾级句，聚足连步以上。拾，本“涉”字之误。上，时掌反。下同。</p>
<p>“涉”，践而登也。“级”，阶之等也。“涉级”之法，前足蹑一等，后足从之倂，而后前足又升，使步相连。</p>
<p>上于东阶，则先右足；上于西阶，则先左足。</p>
<p>便相乡也。</p>
<p>右第十五章。</p>
<p>帷薄之外不趋，堂上不趋，执玉不趋。</p>
<p>“不趋”，则步也。“趋”者，前足践地，后足即起；“不趋”，则前足安而后足移也。“帷”，布幔。“薄”，帘也。大夫以薄，士以帷。“帷薄之外”，大门外。凡趋以敏示敬，未见尊者则不为容。言“帷薄”，则天子诸侯之屏外不趋可知已。堂上地迫，不容趋。“玉”，聘者所执圭、璧、琮、璋。“执玉”，重玉，虽堂下亦不趋。</p>
<p>堂上接武，堂下布武。</p>
<p>“武”，足迹也。“接武”，迹相接，每移足蹑前迹之半，其步密也。“布武”，后足继进，当前足迹之尽处，各自成迹，不相蹑也。此皆谓步之容也。堂上地狭，虑与人相抵摩，故其步密，堂下则步阔。</p>
<p>室中不翔，并坐不横肱。</p>
<p>皆嫌其迫人也。行而张拱曰“翔”。</p>
<p>授立不跪，授坐不立。</p>
<p>恐烦受者俯仰。若尊者坐，则跪授之。</p>
<p>右第十六章。</p>
<p>凡为长者粪之礼，必加帚于箕上，以袂拘而退。其尘不及长者，以箕自乡而扱之。为，于伪反。长，丁丈反。拘，古侯反。乡，许亮反。极，读若“吸”，许急反。</p>
<p>“粪”，扫也。初奉箕帚时，加帚箕上，两手奉箕，恭也。“袂”，左袂。“拘”，曲擁如钩。右手扫而左袂外拘，蔽之也。“退”，却行。《史》所谓“拥篲却扫”者是也。“尘不及长者”，通上下文言之。“扱”，敛粪入箕内也。敛粪时，箕内乡而乡外扫之，使箕后膺乡长者，亦以御尘。</p>
<p>右第十七章。此章以下至二十三章，皆记侍坐之礼。其宾主之坐异者则别记之，同者则即侍坐而见也。此章记粪礼。“粪”者，布席之始事。</p>
<p>奉席如桥衡。奉，芳勇反。桥，居妙反。</p>
<p>谓为长者奉席也。“桥衡”，桔槔上横木，“有低昂”者，席有首尾，展而奉之，左手举席首，昂；右手承席尾，低；如桥衡之低昂然。</p>
<p>请席何乡，请衽何趾。乡，许亮反。下同。</p>
<p>此将布席而请也。“衽”，卧席。言“请衽”者，因请席而类记之。问“何趾”者，首尊，不敢斥言。</p>
<p>席南乡、北乡，以西方为上；东乡、西乡，以南方为上。</p>
<p>“南”“北”，下上；“东”“西”，左右也。此据路寝南面而推言之尔。“为上”者，专一席则席有首尾，席首为上；若非一席，则坐时以北为尊卑之次。西南为奥，深密尊崇，故其方尊。此记室中之席。若堂上，则或东上、北上，如《乡射》《燕礼》所记。</p>
<p>若非饮食之客，则布席，席间函丈。</p>
<p>“函”，空处所容也。饮食之客，宾主各有定位，相去疏远。若非饮食，则讲说须密迩，故相对设席，去一丈。古一丈当今官尺六尺，凡言丈尺者放此。</p>
<p>主人跪正席，客跪抚席而辞。客彻重席，主人固辞。客践席，乃坐。</p>
<p>“抚”，手据之也。“重”席者，客大夫以上则设之。此下四节记宾主即席之礼。</p>
<p>主人不问，客不先举。</p>
<p>“举”，称言也。客来必有故，嫌于急自暴，故必主先问之。</p>
<p>将即席，容毋怍。两手抠衣，去齐尺。齐，子斯反。</p>
<p>“怍”，色变如怍也。“抠衣”，便坐时展之。“齐”，裳下缉。“去齐尺”者，齐去地尺。</p>
<p>衣毋拨，足毋蹶。蹶，居卫反。</p>
<p>“拨”，发扬貌。“毋拨”者，方坐之顷，振身敛衣令收摄也。“蹶”，跃也；举足高则若跳跃然。</p>
<p>先生书策琴瑟在前，坐而迁之，戒勿越。</p>
<p>此记侍坐之礼。“坐”，跪也。“在前”者，谓当即席之路也，须迁之乃可即席。既过，仍还迁故处而后坐。“戒”者，慎饬之辞。</p>
<p>虚坐尽后，食坐尽前。尽，子忍反。</p>
<p>尽后，谦也。尽前，恐污席也。</p>
<p>右第十八章。</p>
<p>坐必安，执尔颜。长者不及，毋儳言。长，丁丈反。</p>
<p>“安”，不摇动也。“执”，守也。以心神存守其颜，而后颜从心以正也。“儳”，暂貌，谓忽然而言及之。</p>
<p>正尔容，听必恭。</p>
<p>“正容”者，勿流视，无惰色也。持听以恭，其听乃察。</p>
<p>毋剿说，毋雷同。必则古昔，称先王。剿，初交反。</p>
<p>“剿”，夺也，谓人方言而中夺之以伸己说也。“雷同”，然群诤，无所分别之貌，谓人方言此，己无异义相竞复说也。人之为言不生于心，不审于理，仓猝而发，其不陷于此二者鲜矣。“剿说”则私意横行而众论不伸，“雷同”则不顾其安而增其惑乱，乃其妄之所自起。则惟竞流俗之长短，为异为同，不出于里巷之是非。若能称古昔，法先王，则斟酌群心，而徐喻以至理，为之折中，及其论定，不求异于人而自非人之所能及，亦何暇剿人之说，而亦何屑与之雷同哉！此虽小学之所早戒，而亦士君子之所不易持者，可勿慎哉。</p>
<p>右第十九章。按此章及“将适舍、求毋固”之类，俱叶为短句；临川吴氏曰，取其诵读之易而便于童习也。古书阙而教法泯，俗间率以周兴嗣《千文》、李瀚《蒙求》开其先。士大夫之家颇知其无用而舍旃，童习之初，遽授《小学》《孝经》等书，字语参差，往往不能以句；教者强揠学者苦难，又胡能使之乐学哉？程子尝欲作诗略言洒扫、应对、事长之节，其说韪矣。</p>
<p>侍坐于先生，先生问焉，终则对。</p>
<p>不敢自矜敏速。</p>
<p>请业则起，请益则起。</p>
<p>“请业”，问所习。“请益”，闻教未了而更求详也。</p>
<p>父召无诺，先生召无诺，惟而起。惟，以水反。</p>
<p>“无诺”，亦“惟”也。“先生”，谓师也。先生之召均于父，敬之至也。“诺”者，应朋友之声。</p>
<p>侍坐于所尊敬，毋余席。见同等不起。</p>
<p>“所尊敬”者，位尊齿长者。虚坐尽后，宾主则然。侍于尊者则尽前，以亲近为敬也。“同等”，同辈也。尊统于一，私敬不伸，故不起。</p>
<p>烛至起，食至起。</p>
<p>趋，执事也。</p>
<p>上客起。</p>
<p>尊者之客，随尊者起也。</p>
<p>烛不见跋。</p>
<p>古者以炬为“烛”，束蒿新以膏灌之，手所持处谓之“跋”。“不见跋”者，两手高举之。</p>
<p>尊客之前不叱狗，让食不唾。</p>
<p>“让食”，谓两人共食，二者皆粗鄙之尤，然不觉察，则或有然者。</p>
<p>侍坐于君子，君子欠伸，撰杖屦；视日蚤莫，侍坐者请出矣。撰，仕转反。莫，麦故反。</p>
<p>“欠伸”，呵气而侧伸其躬，倦容也。“撰”，料理也。“请出”者，达君子之意。</p>
<p>侍坐于君子，君子问更端，则起而对。更，古行反。</p>
<p>“更端”，别有问难也。“起”者，敬以受益；君子命之复坐，乃复坐。</p>
<p>侍坐于君子，若有告者曰“少闲，愿有复也”，则左右屏而待。闲，如字。复，芳服反。</p>
<p>“闲”，空暇也。“复”，如《周礼》“复逆”之“复”，下告上之辞。“左右”，即谓侍坐者。“屏”，退也。人不即言，则不欲吾闻矣，避之使伸其说。</p>
<p>右第二十章。</p>
<p>毋侧听，毋噭应，毋淫视，毋怠荒。</p>
<p>“侧听”，心不适主而姑听之貌。“噭应”，鄙人远应之声。“淫视”，目驰而不收也。“怠”，惰也。“荒”，放也。皆容止自恣之貌。</p>
<p>游毋倨，立毋跛，坐毋箕，寝毋伏。</p>
<p>“游”，小步。“倨”，高足。“跛”，斜倚一足也。“箕”，伸足如箕舌也。“伏”，覆也。君子必左侧而卧。</p>
<p>敛发毋髢，冠毋免，劳毋袒，暑毋褰裳。</p>
<p>“髢”，髲也。垂余如妇人之假发也。“敛发”，必以韬之至末，不使其余散垂。“发”者，人之异于禽兽，古人重而必韬之，防损落也。“冠”，非有丧及待刑则不免，“袒”，偏露其裼衣也；非丧与割牲则不袒。“蹇”，祛也。去裳而露其袴，鄙人涉水之容也。</p>
<p>右第二十一章。</p>
<p>侍坐于长者，屦不上于堂；长，丁丈反。下同。上，时掌反。</p>
<p>客敌等，则脱屦于牖下以就坐。“不上于堂”，脱于阶下也。</p>
<p>解屦，不敢当阶。</p>
<p>屦有系，穿而结之，脱则解之。“不敢当阶”者，向阶外侧。不敢以蹲俯乡长者。</p>
<p>就屦，跪而举之，屏于侧。</p>
<p>“就”，著也。谓退而著之以行也。“跪举”者，不俯以取，防欹蹶失容也。“屏”，退也。“侧”，阶侧，退即阶侧隐蔽而著之。</p>
<p>乡长者而屦，跪而迁屦，俯而纳屦。乡，许亮反。</p>
<p>谓长者送之也。长者在前，不得屏退，则迁屦向旁，侧身纳之。“俯而纳”者，以身隐蔽之也。</p>
<p>右第二十二章。</p>
<p>离坐，离立，毋往参焉。</p>
<p>谓交游群居时也。“离”，两人并也。彼或有所谋论，往参则强与闻之。</p>
<p>离立者，不出中间。</p>
<p>行过之，必绕其旁。</p>
<p>右第二十三章。</p>
<p>男女不杂坐，不同椸枷，不同巾栉，不亲授。</p>
<p>“男女”，通夫妇而言。“不杂坐”，昼则男子居外，女子居内，各有坐次也。“椸枷”，衣架也。“巾”，拭巾。“栉”，梳具。“不亲授”者，此奠之地而彼取之也。</p>
<p>嫂叔不通问，诸母不漱裳。</p>
<p>“通问”，谓相候谢及馈遗。“诸母”，父妾之有子者。漱，洗也。可使漱衣，不可使漱裳。裳在下体，亵也。</p>
<p>外言不入于梱，内言不出于梱。</p>
<p>“梱”，与“阃”同，闺门限也。谓男在外，女在内，不相遥语也。</p>
<p>女子许嫁，缨；非有大故，不入其门。</p>
<p>“缨”，以五采为之，系之于衿。女子十五笄而许嫁，则系缨，示有所属；嫁则丈夫亲脱之。“大故”，谓水火危疾。“门”，其寝室之户。“不入”，通父兄而言。</p>
<p>姑、姊、妹、女子子已嫁而反，兄弟弗与同席而坐，弗与同器而食，父子不同席。</p>
<p>“反”，归宁也。“父子”，谓父于女子子也。言“兄弟”，该兄弟之子于姑。父子再言“不同席”者，容可共器而食。</p>
<p>右第二十四章。此下二章记男女有别之礼。</p>
<p>男女非有行媒，不相知名；非受币，不交不亲。</p>
<p>“行”，犹通也。“知名”，问名而告之。媒氏相通言而后，纳采问名，故纳采之辞曰“吾子有惠贶室某”也。“受币”，纳征也。币用束帛玄。“交”，谓吉凶相闻。“亲”者，始定婿、妇之名也。</p>
<p>故日月以告君，齐戒以告鬼神，为酒食以召乡党僚友，以厚其别也。告，古沃反。齐，侧皆反。食，祥吏反。</p>
<p>“日月”，谓所生年、月、日也。《周礼·媒氏》：“凡男女自成名以上皆书年、月、日、名，令三十而娶，二十而嫁；凡娶判妻入子者，皆书之。”书成登于朝，是“告君”也。婚礼受于庙，为神席以告祖祢。酒食召客，礼无所考，或女子之家纳征以后行之。“厚”，重也。“别”者，别人道于禽兽。</p>
<p>取妻不取同姓。故买妾不知其姓则卜之。取，七遇反。下同。</p>
<p>“卜”者，占其可否。</p>
<p>寡妇之子，非有见焉，弗与为友。</p>
<p>“有见”，谓因所亲之人而求见也。</p>
<p>贺取妻者曰：“某子使某，闻子有客，使某羞。”</p>
<p>“使某”，使者名。“羞”，进食也。“有客”，谓送女者。不斥言贺其婚者，男女之嫌，不以婚为可庆。</p>
<p>右第二十五章。</p>
<p>贫者不以货财为礼，老者不以筋力为礼。</p>
<p>礼以将其爱敬也，财力不足而强为之，则重难之心生，而爱敬衰矣。</p>
<p>右第二十六章。自此章以下杂记礼之节文，其以事类序者，则因序次；其不以事类序者，各自为义，不可强为连合，然其由本至末，自小而大之条理，学者亦可以意求之也。</p>
<p>名子者不以国，不以日月，不以隐疾，不以山川。</p>
<p>“国”，如卫侯晋、蔡侯吴之类。“日月”，干支也。如蔡侯、甲午、鲁侯甲之类。“山川”，谓名山大川。如泰、华、河、海之类。避之者，为难讳也。隐疾，黑臀之类，嫌扬其恶。</p>
<p>男女异长。长，丁丈反。</p>
<p>各为伯仲。</p>
<p>男子二十冠而字。父前子名，君前臣名。女子许嫁，笄而字。冠，古乱反。</p>
<p>既字则恒以字称之，惟臣于君前名其父及僚长，子于父前名其兄，孙于王父前名其父，则不敢以字行。女子笄而字，则无所称名。</p>
<p>右第二十七章。</p>
<p>凡进食之礼，左殽右胾，食居人之左，羹居人之右；脍炙处外，醯酱处内；葱处末，酒浆处右。食，祥吏反。下同。处，昌与反。炙，之夜反，俗读“之石反”者误。</p>
<p>“进”，陈设也。肉带骨曰殽，切肉无骨曰胾，二者皆当人前。食肉以胾为便，故“右”之。“食”，饭。“羹”，肉兼汁，或有糁菜。“居人左右”者，列殽胾之旁也。先啜羹而后饭，故羹居右。“脍”，聂切生肉而酿造之。“炙”，火灼熟肉也。脍炙，珍馔，将饱乃以劝食，故处殽、胾之外。“醯”，盖“醢”字之误。“醢”，用鱼、蛤、雁、兔，“酱”用麋鹿之类，先膊干其肉细莝之，杂以梁麴及盐，渍以美酒或醯，涂置瓮中，百日乃成。其制若今虾酱、鱼子酱之类。醢酱以调换杀、胾，故处内。“”蒸葱。“处末”者，在醢酱之左，以陪醢酱而设，故云末。“浆”，澄米渖醖之酸而饮之。古无茗饮，故通饮此。“酒浆”，以酳食者，处醢酱之右。若两有之，则左酒右浆。此大夫、士与宾客燕食之礼。其礼食之设，见《仪礼·公食》。</p>
<p>以脯修置者，左朐，右末。</p>
<p>薄切肉为长条而干之曰“脯”，捶而加姜桂曰“修”；每条皆中屈之，置于俎。“置”，陈也，谓置于脍炙之外，为加馔也。“朐”，中屈处。“末”，两端也。“右末”者，便持其末而绝之也。</p>
<p>客若降等，执食兴辞，主人兴辞于客，然后客座。</p>
<p>“降等”，若士于大夫。“兴辞”者，先席宾于户西，客不敢当，若将食于堂下，主人亦兴，辞其勿下也。“执食”，食为食之主，殽、胾之属不能偏执。</p>
<p>主人延客祭。祭食，祭所先进。殽之序，偏祭之。</p>
<p>“延”，举手若揖然。“祭”，祭始制食者于豆间。客不先祭，须主人延请者，祭则食矣。“祭所先进”者，食或有益，后不祭也。“殽之序”，谓殽、胾、脍、炙、脯，先设者先祭，始于殽，偏于脯。</p>
<p>三饭，主人延客食胾，然后辩殽。</p>
<p>“三饭”，三进食也；须三饭乃食胾者，养道以谷为主。“辩殽”，殽有肋、有脊、有骼、有肩，至肩则偏也。</p>
<p>主人未辩，客不虚口。</p>
<p>“虚口”，酳也，食竟以酒浆荡口也。酳则不复食矣。客不食，主人亦不复食矣。故主人未辩殽，虽饱不酳，若将复食然，以待主人。此宾主敌之礼。若尊客则不待主人，主人不先饱。</p>
<p>右第二十八章。此章记燕食之礼，特为详尽。自此以下至三十六章，皆记食饮之礼。《记》曰：“礼始于饮食。”又曰：“饮食男女，人之大欲存焉。”天理之节文，不舍人欲而别自为体；尽其宜、中其节则理也。弗之觉察而任之焉则欲也，亦存乎心之敬肆而已矣。</p>
<p>侍食于长者，主人亲馈，则拜而食；主人不亲馈，则不拜而食。长，丁丈反。</p>
<p>“馈”，手设之也。侍食则主人为食主，故惟亲馈而后拜，不敢尸客礼也。</p>
<p>右第二十九章。</p>
<p>共食不饱，共饭不泽手。</p>
<p>“共食”，或以大器。“不饱”者，留有余也。“泽”，挼莎之也。古者饭以手挼莎之，使余粒坠器中，虑为人所憎也。</p>
<p>毋抟饭，毋放饭，毋流歠，毋咤食，毋啮骨；挂，徒官反。“咤食”之“食”，祥吏反。</p>
<p>“抟”，谓以手抟聚之，易多食也。“放”，散也，且食且坠。“流”，长吸也。“咤”，口乙唇舌作声也。“啮骨”者，食殽不手擘。五者皆贪食之容。</p>
<p>毋反鱼肉，毋投与狗骨，毋固获；</p>
<p>“反”，反之于俎。“固获”，必得也；箸不能致，则置之。</p>
<p>毋扬饭。饭黍毋以箸。毋嚃羹，毋絮羹，毋刺齿，毋歠醢。“饭黍”之“饭”，扶晚反。絮，据反。刺，匕亦反。</p>
<p>“扬”，掀去其热气，嫌欲疾也。黍圆滑，以箸则狼戾。“嚃羹”，谓食菜羹不以箸，口吸菜嚃嚃然也。“絮羹”，以醢酱调之，欲致味也。“刺”，攕也。肉菜或韧，易入齿缝，毋强嚼之，则齿不须刺矣。“醢”，以肉，非歠品也。</p>
<p>客絮羹，主人辞不能亨；客歠醢，主人辞以窭。亨，普耕反。</p>
<p>“辞”，谢也。羹待客絮，则亨调先失矣。醢备咸酸，而可歠，则贫薄之醢也。使主人愧谢，何以自安？故必毋絮歠。</p>
<p>濡肉齿决，干肉不齿决。干，古寒反。</p>
<p>“濡肉”，胾。“干肉”，脯。“决”，断也。干肉以手擘之，啮断则失容也。</p>
<p>毋嘬炙。</p>
<p>“嘬”，大撮之，一举尽脔也。孟子曰：“人之所以异于禽兽者，几希。”言人无所往而不嫌于禽兽也。故甘食悦色，人之所与禽兽共者也，禽兽与人共而人之自异者，鲜矣。人之所异者，何也？心理之安而从容以中其节也。一饮一食之际，无所往而不求异于禽兽焉，亦君子立人道之大端也，盖可忽乎哉！</p>
<p>右第三十章。</p>
<p>卒食，客自前跪彻饭齐，以授相者。主人兴辞于客，然后客座。卒，子恤反。齐，将合反。相，息亮反。</p>
<p>“自”，从也。“前”，反向席前也。“齐”，醢酱。“饭齐”，主人亲馈，故客亲彻。“相”，主人赞馔者。“辞”，不言“固”，一辞则已也。客复坐者，侍人彻竟然后起。</p>
<p>右第三十一章。此章承二十八章“客不虚口”之后而言，盖亦燕食之礼也。</p>
<p>侍饮于长者，酒进则起，拜受于尊所；长者辞，少者反席而饮；长者举未釂，少者不敢饮。长，丁丈反。少，诗照反。</p>
<p>此燕居饮酒于室之礼。“酒进”，谓主人赞者酌而属己。“拜受于尊所”者，当酒尊所设处，乡主人而拜。在室中不得拜于阶，若反席而拜，则已倨也。饮而卒爵曰“釂”。长者辞，遂不成拜，恐劳长者答己。</p>
<p>右第三十二章。</p>
<p>长者赐，少者贱者不敢辞。长，丁丈反。少，诗照反。</p>
<p>“赐”，谓酒食。“贱者”，家臣，于其主亦称“长者”，官之长也。</p>
<p>右第三十三章。</p>
<p>赐果于君前，其有核者怀其核。</p>
<p>不敢弃也。“怀”者，古人祛口无缝合处。</p>
<p>御食于君，君赐余，器之溉者不写，其余皆写。</p>
<p>“溉”者，陶器之属。“其余”，萑竹之属。“写”，倾置他器中乃食也。器可溉者，则就器食，食已而溉之。不可溉者，则不敢污君器。</p>
<p>右第三十四章。</p>
<p>馂余不祭。</p>
<p>食尊者之余曰“馂余”。“不祭”者，尊者已祭矣。</p>
<p>父不祭子，夫不祭妻。</p>
<p>“祭”，延祭也。凡祭必主人延之而后祭，虽侍食于长者，长者亦延，少者亦祭。惟子侍父食，妻侍夫食，则与“君祭先饭”之礼同。若合卺之礼，妻亦祭者，未成妇，宾也。</p>
<p>御同于长者，虽贰不辞。长，丁丈反。</p>
<p>“御”，侍食。“同”，馔与长者等同也。“贰”，加馔；为长者设，故己不敢辞。</p>
<p>偶坐不辞。</p>
<p>“偶坐”，并席。食非己所专，虽加馔不辞。</p>
<p>右第三十五章。</p>
<p>羹之有菜者用梜，其无菜者不用梜。</p>
<p>“梜”，箸也。“不用”者，主人不设也。虚设无实则不敬。</p>
<p>右第三十六章。</p>
<p>为天子削瓜者，副之，巾以；为国君者，华之，巾以绤；为大夫，累之；士，疐之；庶人，龁之。为，于伪反。副，普逼反。华，胡瓜反。累，与“倮”同，为果反。，古“蒂”字，当计反。</p>
<p>“瓜”，甜瓜，夏食之以解渴。“副”，四析而横断之，成八片。“华”，中裂横，不四析。巾，覆瓜上，置器中进之。“累”，不巾覆也。士、庶人不言“为”者，今自削之。“疐”，去其疐，不裂也。“庶人”，府、吏之属。“龁”者，但自削皮，疐则龁去之。必去疐者，疐苦也。此公庭大会，天子食瓜而赐群下之礼。</p>
<p>右第三十七章。</p>
<p>父母有疾，冠者不栉。</p>
<p>“不栉”，不暇自整饰也。童子、妇人则栉。无冠覆蔽之，蓬首则近丧。</p>
<p>行不翔，言不惰，琴瑟不御。</p>
<p>“翔”，张拱也。“惰”，辞气舒缓，若怠惰也。“御”，用也。</p>
<p>食肉不至变味，饮酒不至变貌。</p>
<p>“变味”，肉胜改食味也，犹必饮酒食肉者，嫌近丧。</p>
<p>笑不至矧，怒不至詈。矧，失忍反。</p>
<p>齿本曰“矧”，大笑则见。</p>
<p>疾止复故。复，芳服反。</p>
<p>须疾止，乃复其素。</p>
<p>有忧者，侧席而坐，有丧者，专席而坐。</p>
<p>“有忧”，谓父母疾，及父母在他邦有衅难也。“侧席”，不中席，示变也。“有丧”，通功、缌而言。“专席”，不与人同席。丧席素也。</p>
<p>右第三十八章。此章因上居坐饮食之礼，而记其变者以终之。</p>
<p>水潦降，不献鱼鳖。</p>
<p>不益人以所能自有也。</p>
<p>献鸟者，佛其首；畜鸟者，则勿佛也。畜，丑求反。</p>
<p>“佛”，违戾也；为小竹笼笼其首，系向后，恐其妄啄也。“畜鸟”，鸡、鹜、鹅，驯则不须佛也。</p>
<p>献车马者，执策绥；献甲者，执胄。</p>
<p>“执”，执之升堂致命也。“绥”，升车索。“策”，捶马杖。“胄”，兜鍪，轻小，便授受。</p>
<p>献杖者，执末。</p>
<p>尊受者，使执其端。凡奉杖于长者亦如之。</p>
<p>献民虏者，操右袂。</p>
<p>“民虏”，军所俘人民。“操右袂”者，制之防其异心。</p>
<p>献粟者，执右契；献米者，操量鼓；献熟食者，操酱齐；献田宅者，操书致。量，力羊反。齐，子兮反。</p>
<p>谷之属皆曰“粟”。“契”，书竹策，合以为验。司偿者执左，司取者执右。“鼓”，量器之总名。“致”，与“质”同；谓质约债鬻之书。古者田皆授于公，而此得献者，周末之礼。</p>
<p>凡遗人弓者，张弓尚筋，弛弓尚角，右手执箫，左手承弣，尊卑垂帨。遗，于季反。</p>
<p>“遗”，平交赠报之辞。遗已定之弓，则张之；未定体则弛之。“尚”，在上也。弓筋外而角内，张体来，弛体往。遗人者执之，皆今屈向下，张而下曲则筋在上，弛而下曲则角在上。“箫”，梢也。“弣”，把也。“左手承弣”者，示不用也。“尊卑”，犹言高下，因身容之曲直，见手容之高下。“帨”，佩巾。曲躬磬折而其帨垂，则弓与心平也。</p>
<p>若主人拜，则客还辟，辟拜。还，似宣反。辟，上毗益反，下毗义反。</p>
<p>“主人”，谓受遗者。“客”，遗弓者。“还辟”，逡巡回身貌。辟拜而不答者，方执弓也。</p>
<p>主人自受，由客之左，接下承弣；乡与客并，然后受。乡，许亮反。</p>
<p>“自受”者，虽少贱不使人受，重弓也。“由客左”者，初乡客而立其左，以左手从下曲处接之，承弣而右，执客手执之箫，乃渐移足与客并立，客乃释弓而主人受之。客之执左箫而虚右箫，本以授主人，使右执，主人姑顺承其意，相乡以左手承弣，而必迁延并立乃受者。弓戎器，不可向人而持也。客右手执弣，示不用；主左承弣，示用之。弓者，男子之所有事，故其礼缛重如此。</p>
<p>进剑者左首。进戈者前其，后其刃。进矛、戟者前其镦。，在困反。后，胡豆反。镦，徒对反。</p>
<p>“首”，剑柄。“戈”，钩子戟也。“矛”，如而三廉，似今之枪。“戟”，旁有方枝。“”“镦”，皆柄末铁，锐曰“”，平曰“镦”。“左首”“后刃”者，皆示不用，利器不可持以向人也。</p>
<p>进几杖者拂之。</p>
<p>以袂去尘，昭敬也。</p>
<p>效马效羊者右牵之；效犬者左牵之。</p>
<p>“效”，呈也。马羊狠，须右牵犬易牵而或妄噬，左牵右制之。</p>
<p>执禽者左首。</p>
<p>进者左首，则受者右首矣；使受者便制其逸飞。</p>
<p>右第三十九章。此及下章皆记持进器物之礼。或有非君子所亲执者，则当教习仆隶，使知也。</p>
<p>饰羔雁者以缋。</p>
<p>“饰”，覆羔雁上。“缋”，画布。此天子、卿、大夫之礼。诸侯之孤、卿、大夫，其布不缋。</p>
<p>受珠玉者以掬。受弓剑者以袂。</p>
<p>合手曰“掬”。“以掬”，慎也。“以袂”者，纳手袂中而奉之，异于用时。</p>
<p>饮玉爵者弗挥。</p>
<p>“挥”，扬之；告卒爵也。</p>
<p>凡以弓剑，苞苴、箪笥问人者，操以受命，如使之容。苞，布交反。苴，子余反。使，色吏反。</p>
<p>“苞”者，以苇裹鱼肉，“苴”，藉也，以草藉器而贮腥物也。“箪”“笥”，皆丝竹为之；圆曰“箪”，方曰“笥”，用盛饭饵。“问”，遗也。受命之顷，陈设执持，皆如至彼之容，预展习之，示敬也。</p>
<p>右第四十章。</p>
<p>凡为君使者，已受命，君言不宿于家。</p>
<p>急君命也。“言”，命也。</p>
<p>君言至，则主人出拜君言之辱。使者归，则必拜送于门外。使，色吏反。</p>
<p>“言”，谓有所谘访。“出拜”，于门外迎拜。凡拜，使者皆不答拜。</p>
<p>若使人于君所，则必朝服而命之；使者反，则必下堂而受命。“使人”之“使”，如字。“使者”之“使”，色吏反。</p>
<p>此谓君行在外，己居守而有所请命，及受命使外而遣人归，有所告报也。下堂迎使者，使者升南面，乃升北面受命。事君之礼，不以遐迩易节。</p>
<p>右第四十一章。此章以下三章，又随文杂记之，说见第二十六章。</p>
<p>博闻强识而让，敦善行而不怠，谓之君子。强，如字。识，昌志反。行，下孟反。</p>
<p>“强识”，忍不忘也。多闻识而不骄。敦善行道，不以难成而怠，则立于礼而德成矣。</p>
<p>右第四十二章。</p>
<p>君子不尽人之欢，不竭人之忠，以全交也。</p>
<p>欢尽则情无余，忠竭则心无余。在人者既难乎继，且施我者已至，则我所报者不得独轻；在己者抑且不给，两俱困倦而交自此矣。“交”者，人道之大伦。君子慎守其终，自处其厚，而不使朋友之或成于薄。故自燕飨赠贿以至于一日一事之酬酢，无不酌此意以行之。所以朋友之伦，得与父子、君臣而并立也夫。</p>
<p>右第四十三章。按此二章，虽杂辑而泛记之，然其言持己与人之道，博习力行而酌情以为施受，则自第十三章以下，事君长，接宾友，以尽礼于居处、进退、饮食、馈问之间，皆必本此以行之。则此篇之序，纲目相因，条理不紊，虽错综而实相贯通，亦自此可识矣。自第四十四章以下，渐及于丧、祭、军、宾，则皆礼之大者，盖以序而推及之也。</p>
<p>礼曰：“君子抱孙不抱子。”此言孙可以为王父尸，子不可以为父尸。</p>
<p>“王”之为言大也。生谓之“王父”，没谓之祖。引古礼文以证“子不可以为父尸”之理。其下盖有阙文。子之于父，本一体也，然君子之所贵于身者，性也，非形也。故忘性以厚爱其形者，小人之道也。子者，亦吾之委形而已矣；知其为小体，则不养小以害大；知其为委形，则不暱爱以乱别；是故君子不抱子，而昭穆之别于此立焉。情之所不得黩，神之所不得依也。孙则再传而固已别矣。生则抱之而不嫌于私，没则依之而不失其列，孝子之事亲也以道；生所不得抱，死不得以为尸。所以殊君子于小人，尊亲之至也。以此为教，后世犹有慈子以陷于恶者，则人道之不明久矣。</p>
<p>右第四十四章。此及下章，祭礼之散见者。祭莫重于尸，故先及之。</p>
<p>为君尸者，大夫、士见之，则下之；君知所以为尸者，则自下之。</p>
<p>此自散齐之日而言。“以”，用也。“知所用为尸”者，筮已从，尚未戒之。</p>
<p>尸必式，乘必以几。</p>
<p>“必式”者，敬以迓神之来依。“乘”，凭之以登车。“以几”者，尊者之动必慎也。此谓自家乡庙时。</p>
<p>齐者不乐，不吊。齐，侧皆反。乐，如字。</p>
<p>远哀乐以壹其心。</p>
<p>右第四十五章。</p>
<p>居丧之礼，毁瘠不形，视听不衰，升降不由阼阶，出入不当门隧。</p>
<p>“毁瘠不形”，无备容也。专精并志以致哀而慎终，虽致毁而神气聪明常炯如也。主人位在东序西面，而升降必由西阶，绕道以行，不忍亟废人子之礼。“隧”，中道枨之间。</p>
<p>居丧之礼，头有创则沐，身有疡则浴，有疾则饮酒食肉，疾止复初。不胜丧，乃比于不慈不孝。创，初良反。复，芳服反。胜，书烝反。</p>
<p>“不胜丧”，不堪终丧，或至毁死也。“不慈”，谓伤父母之慈。</p>
<p>五十不致毁。六十不毁。七十惟衰麻在身，饮酒食肉，处于内。衰，七雷反。处，昌吕反。</p>
<p>“致”，极也。“不致毁”“不毁”，非哀不致，饮食居处稍听人调摄之。“处于内”，不居于倚庐。</p>
<p>右第四十六章。此下五章节记丧礼。</p>
<p>生与来日，死与往日。</p>
<p>“与”，数也。“往日”，死之日。“来日”，其明日也。“生”者，成服仗之事，以死之。明日数，哀宁有余也；“死”者，小大敛之事，即死之日数之，急送终之礼也。此士丧礼也。大夫以上，敛殡用繁而用冰，则死亦数来日。</p>
<p>知生者吊，知死者伤。知生而不知死，吊而不伤；知死而不知生，伤而不吊。</p>
<p>“知”，谓与相知交。“生者”，丧主人。“伤”，哭踊也。称情以行，礼不虚设也。此亦士丧礼耳。</p>
<p>诸侯则邻国之孤，虽未相知交，必吊。</p>
<p>右第四十七章。</p>
<p>吊丧弗能赙，不问其所费；问疾弗能遗，不问其所欲；见人弗能馆，不问其所舍。遗，于季反。</p>
<p>“赙”，用车马或货贿。“所欲”，所需嗜食药。“不问”者，口惠不诚。</p>
<p>赐人者不曰来取，与人者不问其所欲。</p>
<p>畀君子曰“赐”，赍小人曰“与”。不令之来取，必往遗之，以崇君子。不问所欲，恐其欲难厌，以全小人。</p>
<p>右第四十八章。此章因吊赙之义而推广言之。</p>
<p>适墓不登垄，助葬必执绋，临丧不笑，揖人必违其位。</p>
<p>“垄”，冢也。登冢，嫌践死者上。“绋”，引柩车索。主人虽备足人数，必代为更迭引之，示有事也。“位”，丧家宾所即之位。后来吊宾或有须揖者，必违位揖之，不以凶位接，吉也。</p>
<p>望柩不歌，入临不翔，当食不叹。</p>
<p>“望柩”，道有行柩而望见之也，虽当歌必辍。“入临”，尊吊卑之辞。“食”，丧食，虽怀戚亦非叹时也。</p>
<p>邻有丧，舂不相。里有殡，不巷歌。相，息亮反。</p>
<p>“舂”，舂粟。“相”，助舂之讴吟声。“巷歌”，行歌于巷。</p>
<p>适墓不歌，哭日不歌。</p>
<p>“适墓”，省己先茔。“不歌”，其日不歌。“哭日”，哭吊人之日。</p>
<p>送丧不由径，送葬不辟涂潦。辟，卑义反。</p>
<p>“送丧”，谓丧在他国而以归者，主国之人送之，丧车必由通轨，当追随之，毋取径道迤行。送葬趋墓所，不能尽由经途，或时凌轹途潦，送者不辟，有急当扶助也。“涂”，泥淖。“潦”，积水。</p>
<p>右第四十九章。</p>
<p>临丧则必有哀色，执绋不笑，临乐不叹。</p>
<p>“临乐”，与观乐也。与于人之哀乐，则不干之。</p>
<p>介胄，则有不可犯之色。</p>
<p>虽肄习之，如敌在前。</p>
<p>故君子戒慎，不失色于人。</p>
<p>“失色于人”，失其所以待人之色也。承上文而推广言之。惟常存戒慎，则心恒为主于内而顺应乎事物。则凡所酬酢，皆适如其哀乐刚柔之节，人不得以窥其失矣。</p>
<p>右第五十章。</p>
<p>国君抚式，大夫下之；大夫抚式，士下之。</p>
<p>“抚”，凭也。“式”，轼也。小敬则式，大敬则下车。尊者所敬，卑者当益敬之。此谓士从大夫，大夫从君，为从车而行之时。</p>
<p>右第五十一章。</p>
<p>礼不下庶人，刑不上大夫，刑人不在君侧。上，时掌反。下，胡驾反。</p>
<p>有士礼，无庶人礼；听其自尽，而上不责之。“刑”，墨、劓、剕、宫。刑人，各有所守，不使为近侍，以防奸而远怨。三者皆以明贵贱、崇廉耻也。</p>
<p>右第五十二章。此上二章杂辑而泛记之。说见第二十六章。</p>
<p>兵车不式。</p>
<p>崇武威、齐耳目也。</p>
<p>武车绥旌，德车结旌。绥，与“”同，而追反。</p>
<p>“武车”，革路、木路。“德车”，玉路、金路、象路也。析羽曰“旌”。然按《周礼》，惟游车载旌。游车者，木路也。此五路并言“旌”者，旌亦惟常旂，旗旐之总名也。“绥”，旗带也。“绥旌”者，张旌而舒其绥，以宣著众目，为进止也。“结旌”者，以绥结束，其旌不展。文事不尽饰，所以养德威也。</p>
<p>史载笔，士载言。</p>
<p>此谓从君在外也。“史”，内史、外史，掌书王令及外事者，皆为贰本，以为记注，所谓“君举必书”也。“笔”，古以竹为之，染于丹漆，书之于版；至秦始以毛为笔，濡墨而书。笔言“载”者，兼有简牍也。“士”，司士，掌群臣之版与邦国都家县鄙之数，以诏王治。“言”，版籍也。“载言”，以备王卒，有征召，考验而行也。</p>
<p>前有水，则载青旌。前有尘埃，则载鸣鸢。前有车骑，则载飞鸿。前有士师，则载虎皮。前有鸷兽，则载貔貅。载，都盖反。骑，奇寄反。</p>
<p>“载”，与“戴”同，加于旌竿之上。君行师从，师必有先驱。先驱者有所见，则载物于旌竿，以警后车；后车皆载之，以警徒众，使知备御。“青”，青雀。言“旌”者，统下文之辞，凡载皆旌也。“鸣”之为象，张喙引吭；飞则张翼。“鸢”，鹞也。“有尘埃”，必有车众。远但见尘埃坌起，则载鸣鸢；近而知为车骑，则载飞鸿；又近而知为士师；则载虎皮。“士”，兵；“师”，众也；“鸷兽”，虎狼也。“貔貅”，兽名，未详，或曰似豹。五者惟虎言“皮”，他皆未详其制。或刻木、范金为之。其以为绘于旌上者，则误也。取象之义亦未尽晓。按赵武灵以前无骑马事，此言“车骑”，则汉儒传经者附会之辞。</p>
<p>行：前朱鸟而后玄武，左青龙而右白虎。招摇在上，急缮其怒。进退有度，左右有局，各司其局。行，户郎反。</p>
<p>“行”，行列也。“玄武”，龟也。“招摇”，北斗杓星。“上”，犹中也。“急”，督也。“缮”，治也。“进退”，步伐止齐。“度”，尺度也。“左右”，两卒相距之间。“局”，行列部分也。此记军阵之法，言四方之旌旗，既绘四兽以为别，而中军建北斗之旗，高张特出，麾督以治四军，而致其勇毅。旗章既尔，陈法亦然。前扬象鸟，右踞象虎，左盘象龙，后峙象龟，中军圆转，以缮治四方之缺而助其威，象摇招。盖古之军阵后左高，前右下，下者掎角而进，飞扬攫踞，如火之扬，金之锐。高者，翼护而屹峙焉，如木之旁生，水之流绕；中军督麾而补治之，如天之运行四时。此举全军之形势而言也。至其束伍之间，疏密疾迟之节，则进而伐，退而止，皆有尺度，令进可及敌，互相蹑而不离，退可容身而不相践。其两卒相距，什伍相因，则疏密各有定局，令其疏而不受冲，密而不相碍，终始各守其局而不乱。此以行伍之散合而言也。二者皆古阵法之著于军礼者，实万古不易之机要，诸葛八阵，李靖六花，皆迹此而为之，莫能过也。</p>
<p>右第五十三章。此章记兵车行陈之法，备矣。</p>
<p>父之仇，弗与共戴天。</p>
<p>行求必杀之，败则致死焉。不言母者，妇人无外事，不得为仇所害。</p>
<p>兄弟之仇，不反兵。</p>
<p>恒执兵自随，遇则杀之，不待归家求兵刃。</p>
<p>交游之仇，不同国。</p>
<p>朋友之义，同患难，一生死，或兄弟弱、子幼，则当为报。“不同国”者，不避则杀之。</p>
<p>四郊多垒，此卿大夫之辱也。</p>
<p>“垒”，敌来侵伐为营垒。谋国不臧，以召耻辱，必致命以御之。</p>
<p>地广大，荒而不治，此亦士之辱也。</p>
<p>“士”，邑宰。言“亦”者，卿大夫亦有辱，而士为专责也。胼胝服勤，虽如冥死于水，可也。</p>
<p>右第五十四章。此上两章皆记军礼。</p>
<p>临祭不惰。</p>
<p>志摄气盛则不惰。</p>
<p>祭服敝则焚之，祭器敝则埋之，龟敝则埋之，牲死则埋之。</p>
<p>交神之余，不敢亵也。“牲”，涤养未用者。</p>
<p>凡祭于公者，必自彻其俎。</p>
<p>助祭者与于献，则皆有俎。自彻者，尊神惠也。若助祭于大夫以下，则主人归之。</p>
<p>右第五十五章。此下三章皆记祭礼。下章言以讳事神之事，亦祭义也。</p>
<p>卒哭乃讳。</p>
<p>卒哭之前，不忍以神事其亲，故未讳。</p>
<p>礼，不讳嫌名，二名不偏讳。</p>
<p>“嫌名”，音相近。</p>
<p>逮事父母，则讳王父母；不逮事父母，则不讳王父母。</p>
<p>“事”，谓稍长知服勤也。闻父母尝讳之，不忍以存没异，则讳之。此士礼也。大夫以上，则庙未祧者，皆讳。</p>
<p>君所无私讳。</p>
<p>不自讳，亦不为大夫讳。</p>
<p>大夫之所有公讳。</p>
<p>陪臣于大夫之侧，既为大夫讳，尤必为君讳。以此推之，大夫于诸侯之侧，必为天子讳矣。</p>
<p>《诗》《书》不讳，临文不讳。</p>
<p>《诗》《书》通所诵习者而言。“临文”，谓简册奏移。“不讳”，恐碍理事也。周初以谥易名，始有讳理，惟不称先君某而已。其后乃以言语之触者皆回避之，渐渍成俗，日为繁苛，乃至临文曲为迁移，以“泉”代“渊”，以“兽”代“虎”，易古人之名，改家世之姓，曲文害义，多所窒碍。又或减易字画，形模不全，失六书之本旨。其弊非一，诚文胜伤质之明验矣。顾生其世，习其俗，仁人孝子，诚有见其字、闻其读而恻然不安者，盖亦情之所不容已。所谓“君子之过，其失也厚”也。</p>
<p>庙中不讳。夫人之讳，虽质君之前，臣不讳也。妇讳不出门。大功、小功不讳。</p>
<p>“庙中”，谓祭告之辞。于太庙不为群庙讳，于群庙不为祢讳，父前子名之义。“夫人之讳”，其家讳也。“质”，对也。惟或有复白于夫人，则讳，余则否。妇人生不通名于外，没亦无从讳之。族姓之卑幼者，皆不为讳也。“大功”“小功”，谓再从伯叔父，非于其子前不为讳。</p>
<p>入竟而问禁，入国而问俗，入门而问讳。竟，与“境”同，居影反。</p>
<p>“竟”，疆关。“禁”，君所特禁。“国”，城门。“俗”，国所习尚习忌也。“门”，公门。君尊，故虽宾客必为之讳。三者皆远厌恶之道。</p>
<p>右第五十六章。</p>
<p>外事以刚日，内事以柔日。</p>
<p>境外曰“外”，国中曰“内”。盟会征伐之类，则用刚日，取其果毅克胜也。《诗》曰：“吉日维戊”，又曰：“吉日庚午。”冠婚丧祭，则用柔日，取其顺受福祉也。祭用辛或丁，入学用丁。其再虞用刚日，则欲急相仍祭而已。或云“社用甲”者，盖误。《周书》社用戊，初营洛，境外事也。若卜筮，则各以其刚柔卜筮之。</p>
<p>凡卜筮日，旬之外曰“远某日”，旬之内曰“近某日”。远，于怨反。近，其谨反。</p>
<p>“旬”，谓朔后十日内。不吉，则又后十日内；又不吉，则晦日内。“近”“远”某者，去旬日内外，或刚或柔也。古者日不从月，无初一、初二之文，故其辞若此。</p>
<p>丧事先远日，吉事先近日。</p>
<p>“先远日”，先卜筮旬外。“先近日”，先卜筮旬内。“吉事”，祭也。丧先远，不忍迫也。祭先近，不敢后也。</p>
<p>曰：“为日，假尔泰龟有常，假尔泰筮有常。”为，于伪反。</p>
<p>“曰”，命龟蓍之辞。“为日”，言为占日故卜筮。“假”，藉也。“泰”，尊之之辞。“有常”，谓不失其贞也。按命龟蓍者，“有常”之下更有“某日卜某事，无有后艰”云云。此略记之耳。大事卜、小事筮，卜筮之辞并记之，惟人所用。</p>
<p>卜筮不过三。卜筮不相袭。</p>
<p>“袭”，仍也。卜则不筮，筮则不卜。皆不吉，祭则免之，葬则择其仅可者用之。</p>
<p>龟为卜，为筮。卜筮者，先圣王之所以使民信时日、敬鬼神、畏法令也。所以使民决嫌疑，定犹与也。故曰：“疑而筮之，则弗非也；日而行事，则必践之。”</p>
<p>“先圣王”，谓伏羲以降王者有天下之通称。“信”，期也；谓期必时日，以趋事也。“敬鬼神”者，示有所秉承，不敢专也。“畏法令”者，君奉天以治人事，民莫敢不畏也。“犹”，相似；“与”，相连；两端不决之意。“嫌疑”，是非不审。“犹与”，两是而无所折中也。“弗非”者，欲为而疑之，则众议可否，交相识非，以筮定之，则群论息矣。“日”，刻日也。事之将举，未有定期，或且以他事移易；筮日已定，不可更改，则人必践其期，无废事也。卜筮之神用，其精义虽不止于此，然苟非尽性至命而合天人之蕴者，则其所尚于卜筮者，但率此意以行之，犹为寡过。不然，废人事，渎鬼神，或至见义不为而失几召败，则卜筮且为冥行侥幸之用，而废之可矣。</p>
<p>右第五十七章。</p>
<p>君车将驾，则仆执策立于马前，已驾，仆展，效驾。</p>
<p>“仆”，御者也。大驭御玉路，戎仆御革路，齐仆御金路，道仆御象路，田仆御木路，皆谓之“仆”。“执策立于马前”者，监视圉人驾也。“展”，视也。“”，辖也。头穿轂空中，为一车之枢管，重展视之，慎也。“效驾”者，告已驾于君也。</p>
<p>奋衣由右上，取贰绥，跪乘。上，时掌反。</p>
<p>“奋衣”，掀襟齐也。“由右上”者，君乘在左，辟君位也。“贰”，副也。路车有贰绥，君登车，执正绥；御，执副绥。“跪乘”者，君未乘，嫌专君车也。</p>
<p>执策分辔，驱之五步而立。</p>
<p>“分辔”，分疏六辔。“驱之五步”者，调试之也。“步”，六尺。“立”，止也。</p>
<p>君出就车，则仆并辔授绥，左右攘辟。辟，毗亦反。</p>
<p>“并辔授绥”者，总六辔于右手，而以左手授君绥，转身向后，引君上也。“攘”，麾也。以策左右指麾，辟除前人而便于驱也。</p>
<p>车驱而驺。至于大门，君抚仆之手，而顾命车右就车。门闾、沟渠必步。驺，任救反。</p>
<p>“驺”与“骤”同，马疾步也。“抚仆之手”，便回身内乡。“顾命”者，返顾门以内人，申警守备也。“车右”，有戎右，有齐右，有道右，皆取忠勇之士，骖乘以备非常。“闾”，里门也。“门闾”狭隘，有枨闑；“沟渠”，圮梁狭险；皆虞倾触，故车右必下步，令轻易行，且扶夹推掀之。</p>
<p>右第五十八章。自此章以下至第六十一章，皆记乘车之礼。此章言为君御右之事。</p>
<p>凡仆人之礼，必授人绥。若仆者降等，则受；不然，则否。</p>
<p>“仆人”，谓为人御也。“降等”，以爵言。然少为长御，礼亦应同。“否”者，辞仆者，使委绥，而后己揽之。</p>
<p>若仆者降等，则抚仆之手；不然，则自下拘之。拘，古侯反。</p>
<p>此谓初升车时，立未安固，且或有所顾命，须援仆以防倾仆。“抚”者，从上按之。“拘”者，从手下侧把之也。</p>
<p>右第五十九章。</p>
<p>客车不入大门。</p>
<p>此诸侯相见之礼也。宾至，主君迎拜辱，宾车稍进，下答拜，乃入门。及出，主君送至车前，三请三让乃登。详见《周礼·司仪》。</p>
<p>妇人不立乘。</p>
<p>“立”则面首出茀蔽外，故坐而乘之。</p>
<p>犬马不上于堂。</p>
<p>献犬马者，惟操勒，升堂致命。充庭实者，惟将币。</p>
<p>故君子式黄发。</p>
<p>“故”上必有所承之辞。此盖记者杂辑他书之文也。“君子”，有位之通称。“黄发”，里巷间不相识之老人。</p>
<p>下卿位。</p>
<p>此则专以君言。“卿位”，路门内门东北面位，君出过此，乃升车，入则于此下。</p>
<p>入国不驰，入里必式。</p>
<p>“国”，国门内。“不驰”者，恐惊扰人。“里”，闾门。谓士大夫入其所居之里闾，必修敬容，不以贵临其邻右。</p>
<p>右第六十章。</p>
<p>君命召，虽贱人，大夫、士必自御之。</p>
<p>“召”，以属车来迎己，欲速至也。“必自御之”，不敢以君之使者为仆。</p>
<p>介者不拜，为其拜而巫蓌拜。，为，于伪反。</p>
<p>“介者”，甲士。“蓌”，与“挫”通。“蓌拜”之“拜”，折也。《诗》云：“勿剪勿拜”，谓拜则挫折。疑于伤陨，惟揖而已。《左传》：“三肃使者。”“肃”，揖也。</p>
<p>右第六十一章。</p>
<p>祥车旷左，乘君之乘车不敢旷左；左必式。</p>
<p>“祥”，吉也。葬有丧事，有祥车；祥车为仪容也。“旷左”，虚左以为死者之位也。“乘君之乘车”者，王行，五路皆驾，王惟乘一，余四，车右摄左而旷其右。“不敢旷左”，为其嫌于祥车也。右既摄左而必常式，不敢同于自乘也。</p>
<p>仆御妇人，则进左手，后右手；御国君，则进右手，后左手而俯。后，胡豆反。</p>
<p>妇人寻常乘安车，四轮驾一马，不须御于车上。惟翟车及嫁时容车有御。御非妇人所任。后夫人则奄人御，其余则戚属御之。“进左手，后右手”，侧身向右以远别也。“御国君”，则反是者，侧身向左，不背君也。“俯”者，乃执辔策不得式，微伛也。若寻常为御，则端立齐手。</p>
<p>国君不乘奇车。奇，居宜反。</p>
<p>“奇”，偏也。君乘必有右，偶而不奇，大夫以下，惟戎车有右。</p>
<p>车上不广欬，不妄指。</p>
<p>“广”，大也。大欬则体摇动车；妄指，则惑御者。</p>
<p>立视五巂，式视马尾，顾不过毂。</p>
<p>“立”，执绥正立时。“巂”，规也；谓车轮一周之远也。轮围一丈九尺八寸。五规，九丈九尺，平瞻而下视，其远近适至是也。“视马尾”者，自俯则适见马尾也。“顾”，回视也。“不过毂”者，回目而首不动，视不及毂后也。</p>
<p>国中以策彗恤勿，驱，尘不出轨。勿，莫勃反。</p>
<p>“彗”，横揩之如扫也。“恤”，怜也。“勿”，拂也。以策横揩马背搔摩之，如人之疴痒而拂摩之，才令知警，少步促行，不以策挥击令疾走；如此则虽驱不疾，尘不扬起出轨辙外。所谓“入国不驰”是也。</p>
<p>右第六十二章。</p>
<p>国君下齐牛，式宗庙；大夫、士下公门，式路马。齐，侧皆反。</p>
<p>孔氏《疏》云：按郑氏《周礼·注》，宜云“下宗庙，式齐牛”是也。“下宗庙”者，车至库门内，将左乡，入宗庙，则先下之，车不乡庙门也。“齐牛”，在涤之牛。“下公门”，谓横绝过公门外必下之也。“路马”，驾路车之马。式其马则式其路可知，皆以广其敬也。</p>
<p>乘路马，必朝服，载鞭策，不敢授绥，左必式。朝，直遥反。</p>
<p>“乘路马”，乘路车而驾其马，即所谓“乘君之乘车”也。于此更言者，记者所述不一，书随记之也。“鞭”，革条。“策”，竹杖；“载”之者，措于车上，不手执之，示不敢鞭策路马也。“不授绥”者，自引贰绥以上，仆不授也。“左必式”，义见前。</p>
<p>步路马，必中道。以足蹙路马刍，有诛。齿路马，有诛。</p>
<p>“步”，谓圉人引就驾及调习时。“以足蹙刍”者，谓秣不以手持刍，而蹴令食也。“齿”，问其年也。“诛”，责而罚之也。敬君而及其马，所以尊君者至矣。乃君之有近侍便嬖之臣，岂其不马若？而忠介之士必不为之屈下，绳以礼法，责其骄蹇，惟恐不至，则又何也？盖广敬而施及微贱者，臣礼之常，别嫌守正而不下比于匪人者，臣义之正；二者固并行而不相悖也。后世谄佞之徒，以怀禄固宠为心，引路马不齿之说，以文其依附权幸之奸，而世主曾莫之察，以疾趋于危亡，宜矣哉。</p>
<p>右第六十三章。</p>
<p>《礼记章句》卷一终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
