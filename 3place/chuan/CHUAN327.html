<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书327-2027年6月16日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书327-2027年6月16日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="忆得">忆得</h4>
<p>述病枕忆得</p>
<p>崇祯甲戌，余年十六，始从里中知四声者问韵，遂学人口动，今尽忘之，其有以异于音否邪？已而受教于叔父牧石先生，知比耦结构，因拟问津北地信阳，未就，而中改从竟陵时响。至乙酉乃念去古今而传己意。丁亥与亡友夏叔直避购索于上湘，借书遣日，益知异制同心，摇荡声情而檠括于兴观群怨，然尚未即捐故习。寻构鞠凶，又展转戎马间，耿耿不忘此事，以放于穷年。昔在癸未春，有《漧涛园初刻》，亡友熊渭公为序之。乱后失其锓木，赖以自免笑悔。戊子后次所作为《买薇集》，已为土人弄兵者劫夺。此后则存《五十自定稿》中。凡前所作，所谓壮夫不为，童子之技也，然恶知今之果有愈于童子否邪？昭公既壮而有童心，抑不自知其童，况老而自知之智衰乎！今年病垂死，得友人熊男公疗之而苏，因教予绝思虑以任气之存去。顾思虑非可悬庋之物，寄之篱间壁上，无已，从其不为心桎者，因仿佛忆童年至丁亥诗，十不得一而录之。乃以知余之未有以大异于童子，而壮夫亦奚以为？敕儿子勿将镜来，使知衰容白发。</p>
<p>岁在丙寅末伏日，船山述。</p>
<p>忆得</p>
<p>乙亥</p>
<p>中秋里人张镫敬和叔父牧石先生</p>
<p>谁倚笙歌闹九衢，绛云深处有金枢。鸾回碧汉临明镜，龙向江天护宝珠。旧识东风开火树，新从西爽醉芙蕖。落梅莫诧行歌好，天竺香飘桂影疏。</p>
<p>丙子</p>
<p>荡妇高楼月</p>
<p>白云不觉飞，但见月东去。碧海漫迢遥，瞥眼多疑误。妾梦恋金微，君今在何处。</p>
<p>黄鹄矶</p>
<p>汉阳云树色，倒影入江流。海气东风合，秦云晚照收。仙踪疑费吕，霸气想孙刘。我欲骑鲸去，无心问蒯缑。</p>
<p>丁丑</p>
<p>初婚牧石先生示诗有日成博议几千行之句敬和</p>
<p>闲心不向锦屏开，日日孤山只弄梅。冷蕊疏枝吟未稳，愧无《博议》续东莱。</p>
<p>夏日读史曳途居闻松声怀夏叔直先生</p>
<p>高斋永昼送清喧，别微凉透柳轩。潮水孤琴传海岛，中峰长啸发苏门。涟漪碧浪摇云气，环佩天风动月魂。自彻冰壶消暑色，不劳河朔倒芳樽。</p>
<p>己卯</p>
<p>匡社初集呈郭季林管冶仲文小勇</p>
<p>我识古人心，相将在一林。以南偕雅龠，意北任飞吟。莫拟津难问，谁言枉可寻。良宵霜月好，空碧发笙音。</p>
<p>刘子参计偕北上便寄奚中雪</p>
<p>得第总如君，吾将复论文。老生悲管辂，童子悔扬云。《硕鼠》江南咏，《清人》河上军。天人如献策，莫但颂临汾。</p>
<p>庚辰</p>
<p>送伯兄赴北雍</p>
<p>高堂有老亲，明庭无直士。兄勿悲乙科，行行念欲止。二月暄气新，帆影度红蕊。岸柳荣柔荑，归雁识沙嘴。舣棹秦淮曲，齐赵接方轨。微生岂蜗缩，夜梦常飞驶。贫贱负春晖，刊落早摧萎。非无挽辂心，方抱负鼎耻。吾兄承明诏，虎门登胄齿。纳约可自将，因之荐贰簋。愚心进慰藉，良遇原非诡。禄养匪亲心，道泰情所倚。北过河济郊，白骨纷战垒。连岁飞阜螽，及春生蝝子。盈廷腾谣诼，剜肉补疮痏。痛哭倘上闻，犹足愧诺唯。持以慰亲忧，勿为歌《陟屺》。浊酒方在尊，离亭望伊始。珍重清湘流，芳桃濯锦水。</p>
<p>月下步春溪樾径抵金钱冲访季林因与小饮</p>
<p>青藤漏月月如丝，一径霜华涧草滋。夜打酒家门未起，寒梅惊落两三枝。</p>
<p>辛巳</p>
<p>漧涛园初构种竹环小轩杂植花卉盛夏遂已成阴逌然有作</p>
<p>松影借邻院，寒涛亦自清。因兹知物理，随意得山情。书卷绿光入，衣裾香露生。他时夕吹合，渐可送秋声。</p>
<p>壬午</p>
<p>上蔡威函先生
先生讳凤，以比部郎钦恤楚刑，征文课，枉见特奖，期于鄂城相待，诗以志感。</p>
<p>天下方凋落，物情感一春。自公衔帝命，万里无冤民。法律时方亟，《诗》《书》道易宾。秋官非击隼，司寇重书麟。泣罪车方下，谈经志已伸。沿湘行采采，刈楚已蓁蓁。自省虫吟苦，方含语淳。时名心未许，古学世多瞋。鹊抵空林玉，蜗荣篆壁银。成弘愁泛驾。郑卫忍横陈。一顾盐车汗，如逢纵壑鳞。从兹登作者，不复叹幽人。笑语仙舟洽，吹嘘锦字频。所期良郑重，自警敢逡巡。报命归天阙，含情记汉滨。方期收国士，益用广皇仁。未觉颦眉妒，还疑织素新。白秋色里，试问采莲津。</p>
<p>黄鹤须盟大集用熊渭公韵</p>
<p>古人已往，不自我先。中原多故，含意莫宣。酒气撩云，江光际天。阳鸟南征，连翼翩翩。天人有策，谁进席前。</p>
<p>舟发武昌留怀熊渭公李云田王又沂朱静源熊南吉</p>
<p>武昌官柳旧森森，汉北青峰落日衔。风起一江千叠水，云低两岸半收帆。难忘清赏皆成恨，欲敛归心未易缄。渺渺湖光千里白，漫随南雁望霜函。</p>
<p>铜官</p>
<p>湘近波千缬，湖余势一青。自然成气象，终古幻苍冥。影转帆随曲，苍来岸落汀。正余吟兴好，新发洞庭舲。</p>
<p>刘杜三驰书见讯书尾以歌者秋影见属答之</p>
<p>君有清歌付雪儿，遥将红豆寄南枝。海棠漫倚西川锦，自是无诗到李宜。</p>
<p>寿锡山高太夫人</p>
<p>惠水清泉沁玉肥，灵苗春长润芳菲。四朝型典征彤史，七泽文章戏彩衣。聊采松枝擎五粒，敢因带草拜双闱。传家忠孝师门事，宝婺流光护紫微。</p>
<p>朱亭晴寒寄小勇</p>
<p>小水无瀫波，孤山无峻质。岳势以麓增，湘流以蒸匹。而庐其下人，矧可无良昵。江皋轻别子，向北背寒日。良由亲发颁，觅禄古所述。两桨系涸流，遥山正荒出。野烧乱夕晖，密迩孤麏逸。眷言思君子，欲语衷非一。亲老复善病，旦夕倚苓术。有兄姜桂性，以恶为仇疾。岁尽怀征人，向晓霜风栗。父兄或强欢，母泪时已滴。弃家从万里，羞与达者骘。时望冰霜晨，或于腊元吉。屐响扣柴门，就之课稷秫。庭间人迹少，借以慰忧恤。屈伸自天存，离合见疏密。怜此行者情，敢不拜诚实。</p>
<p>癸未</p>
<p>上举主欧阳公</p>
<p>阳六律，阴六吕，能节众乐音，不能使众乐举。呜呼乎！三苗未格七政乱，支祈横流夷羊舞。圣人拊髀命后夔，笙钟雷鼓悬笋簴。夫也身为君山斑纹竹，吟秋风兮江之渚。非无仰登东序心，湘一湄兮汉一屿。遥闻期我海峤音，夫子实弹方子琴。顾我将欲刺船去，覆容与兮跻我于竦峙之危岑。是时秋月照黄鹄，哀弦一弹废众吟。师度江兮夫归岳，西风木叶江烟邈。自幸不奏《郁轮袍》，但侍延陵陈舞箾。蒸湘寒雨霜叶飞，口不言思心自觉。流者匪湘峙匪衡，高深因师失其卓。彼一时兮楚之陲，此一时兮吴之涯。浮沙涌雪北风烈，何以使我忘饥疲。与闻仙乐鸣云际，振彻凡耳清心脾。亦曾闲蹑七十二峰螺黛顶，至此若遂失峨巍。呜呼乎！敢不自珍以答师，周豳《雅》兮汉《铙吹》。扫天狼兮长彗，舞《九辩》兮云旗。明堂玉简从封禅，方今圣人待者谁？《九韶》再奏两阶羽，孤鸟有情唯凰知。</p>
<p>欧阳公招游龙沙同刘曲溟周二丕洎齐年诸子寺有汤临川手题即用为起句</p>
<p>池开沙月白，门对杏榆清。墨脱蜗盘重，木乔鸟深。昔贤传雪泛，久旅爱冬晴。离乱集师友，兹游未可轻。</p>
<p>元日泊章江用东坡润州韵</p>
<p>闲心欲向野鸥参，更听鱼龙血战酣。何事春寒欺晓梦，轻舟犹未度江南。</p>
<p>其二</p>
<p>为爱夜来归梦好，扁舟稳趁落梅风。章江门外波声急，却在芦根雁影中。</p>
<p>舟止</p>
<p>舟止石硖西，树出石峡里。欹望树梢眠，船下长春水。</p>
<p>江行代记</p>
<p>余历冬春，自袁入章江，至南昌而反，改由吉涉云阳下洣水归。其间江水清浅，重山叠嶂，沙汀危石，断处即为州县，有足记者；不记，代之以诗。</p>
<p>闲携楚酒度吴干，薄醉征衣夜未寒。火耨有烟能淡日，水舂成响即惊滩。江村饷客鱼虾最，稔岁逢舟稻麦宽。何事孤城鸣夜杵，停舟未遣梦魂安。</p>
<p>其二</p>
<p>滩声惊报榜人喧，疑有飞涛溅雪翻。不谓峡流争一线，徒教小艇转双门。水名幸在留孤影，岸木难支倒挂根。客梦莫矜江汉永，原因幽险积乾坤。</p>
<p>其三</p>
<p>袁州孤塔未全奇，突兀遥从两岫为。石笋何干香火事，仙坟漫遣古今疑。黄扉盛日移桥柱，山贼前时犯女陴。拟问文坛多辨客，家山莫被野人欺。</p>
<p>郭外一石笋，郡人以神事之，可笑。分宜移桥于苏州，袁人之言也。袁天纲墓在真定，而指宜春台为其坟迹者，郴桂贼掠袁而郡人张皇报功。张尔公以好辨名，其郡事不与辨正，聊一笑之。</p>
<p>其四</p>
<p>临江朱橘满汀洲，长写葱苍两岸秋。为客具知根叶主，此乡殊有稻粱谋。随舟委曲连千树，负郭团栾饱一州。莫赠莫厘峰下客，吴姬眉黛不堪愁。</p>
<p>其五</p>
<p>冬严水落沙汀出，城市微明烟渚黄。贡水势经江水阔，吴天遥接海天长。衣冠阀阅从人借，庙社仙灵剧鬼装。莫笑吴侬归梦少，金堤频决井闾荒。</p>
<p>其六</p>
<p>章门巨浸喷空骄，许逊何当定沃焦。千载狂澜原未定，半池涸水太无聊。从来铁蚀龙珠畏，漫诧灯光蚁垤摇。传与东征妖赞画，横抛群鹅付狂潮。</p>
<p>许真君之说，野人语也。而吴江袁黄赞画征倭，谓平秀吉乃蛟精所化，请许斩之，浮五百鹅于海以厌胜，其妖悖如此。袁黄，世所称袁了凡也。</p>
<p>其七</p>
<p>洪都高阁接城陴，潭影闲云总未知。宗伯重书非二妙，中丞新建亦骈枝。韩公雅调谁当赏，管令狂吟早见嗤。何似龙沙沙一曲，犹堪斗酒听黄鹂。</p>
<p>滕王阁接市檐，了无可观。解石帆中丞新修，亦不雅。董思白宗伯书王勃腐辞勒石。昌黎阁记高古而世不传，管元心正传令永新，有诗板笑之。</p>
<p>其八</p>
<p>虔兵入卫气骄横，归路庐陵屡夜惊。取次渚宫成贼垒，萧条淮北尽空城。家山近望怜征雁，溪路含愁听早莺。还恐南枝栖不稳，晓来星影射长庚。</p>
<p>九砺之一</p>
<p>贼购索甚亟，濒死者屡矣。得脱匿黑沙潭畔，作《九砺》九章，“九”仿《楚辞》，“砺”仿宋遗士郑所南《心史》中诗。自屈大夫后，唯所南《心史》忠愤出于至性，与大夫相颉颃。愿从二子游，故仿之。大乱后尽失其稿，仅约略记忆其一，缘从贼者斥国为贼，恨不与俱碎，激而作此。</p>
<p>父母生汝身，苍天覆汝上。土枭甘母肉，欲啼心已丧。利剑不在手，高旻从汝谤。一闻心已寒，屡听魂空漾。诉天求长彗，一扫云霾障。回问汝何心，面目还相向。不见汝妻孥，昨夜归贼帐。昏醉白日中，哀汝萍随浪。陆地而行舟，寒浞夸其荡。雌剑不弢光，摩娑气益壮。</p>
<p>寒雨过台原寺逢夏仲力下竹举凚不得语仲力授以絮因赋二诗
以下五首曾刻入《岳余集》，字句互异，今两存。</p>
<p>匿影此郊原，相看两不言。无衣度霜雪，多难惘乾坤。泥重芒鞋涩，云浓席帽昏。更愁从此去，托足向何门。</p>
<p>其二</p>
<p>得絮不云暖，此情君自知。主忧臣未死，形在影难欺。绿草华山带，高楼燕子枝。谁言身未嫁，萍梗任风吹。</p>
<p>闻郡司马平溪郑公收复邵阳别家兄西行将往赴之</p>
<p>微生一日一虚生，为惜鸿毛死亦轻。但使土门能破贼，不教李萼负真卿。</p>
<p>月中晓发僧俗送者十三人皆泣下感赋</p>
<p>惜别从今日，相怜已有时。蹲鸱分一饱，鸥鸟不吾欺。共对鄜州月，原无凝碧诗。感兹昵我众，益笑党人痴。</p>
<p>其二</p>
<p>出山仍忍泪，未返故园时。匝地谁堪问，高天吾岂欺。青鞋随短剑，丹穴护新诗。欲向潭龙说，多情一味痴。</p>
<p>甲申</p>
<p>武冈道上人采青蒿而食时春尽向夏弥月不雨怆然有作</p>
<p>一掬野蒿春，刀兵剩此身。晴光频射目，苗气不怀新。乱定兵难戢，年丰国尚贫。苍天知近远，欲问已含颦。</p>
<p>逢明王孙邀同冶仲小饮观伎即席赋赠王孙名禋黎书法妙绝精禅理比以请兵平乱几死于贼</p>
<p>王孙初脱乱离安，歌舞烧灯夜未阑。前日腰间藏宝玦，如今尽与外人看。</p>
<p>其二</p>
<p>李长者翻千佛偈，赵吴兴仿二王书。拟君双绝终难匹，报国屠龙誓舍鱼。</p>
<p>东安得欧阳叔敬弟诗见忆赋答</p>
<p>古人性为情，今人口其耳。生今愧古人，与子同所耻。南来泛孤舟，含愁睨江水。八桂悬天末，落叶随所止。蓬心延北望，中夜剑光死。谁能怜哀歌，击筑悲宋子。读君尺鲤书，珍重念行李。中云侧理满，未尽心纷诡。击楫意不伸，巨浪终难弭。草檄颖易秃，奋袖臂欲痿。夕风摇霜树，南雁鸣汀沚。勉矣恤初心，千秋眷力始。</p>
<p>霜度函口 此首曾刻入《岳余集》，字句小异，今两存。</p>
<p>坠叶满征衣，径草试霜色。从知山川美，足敌风尘力。初暾峰紫摇，浮空映苍植。似可就奇光，问之求羽翼。</p>
<p>将营续梦庵登双髻峰半访址</p>
<p>不觉登处高，上有千嶂争。下方平似水，拟买钓舟横。</p>
<p>过铁牛庵忽不欲入 此首曾刻入《岳余集》，字句小异，今两存。</p>
<p>僧就水声汲，旋归未掩斗。喜寻黄叶湿，已度夕阳山。</p>
<p>土门望师子峰用旧作韵 此下三首曾刻入《岳余集》，字句小异，今两存。</p>
<p>前游余怆在，霜月况同时。世益麏骇，生为罔两欺。九州浮一影，残梦续新诗。长向烟云卧，潭龙似我痴。</p>
<p>其二</p>
<p>回望高逾甚，前冬一杖时。孤幽霜月苦，逼侧虎狼欺。芒屦仍潭水，石函尚小诗。只今肠可断，翻笑昔情痴。</p>
<p>恋响台眺一奇石而上同夏叔直缘石曲折又得一址岿然可台</p>
<p>身随落叶高，遂尽奇响力。同是一潺湲，泉端不可识。</p>
<p>晓同叔直出方广寺步洗衲池读朱菊水司寇所镌谭友夏岳游记
此首曾刻入《岳余集》，字句互异，今两存。</p>
<p>曲径纡幽光，知有高人趾。昨宵话寒河，清赏摘云髓。弱筿念杖藜，茸苔想屐齿。日出寒烟收，一石俯清泚。朝暾不相舍，历历字可纪。夏子发笑言，循池屡经此。似有神护蔽，珍重以须子。山川无秘惜，今昔相炊累。何以答古人，双影恋流水。</p>
<p>涌几勒石 此首曾刻入《岳余集》，题下多小注，诗异一宇，今两存。</p>
<p>旷古登应少，问之石不知。此山初得主，于岳觉增奇。叶动鸣泉处，桥寒亭午时。有来争胜概，莫更突西施。</p>
<p>乙酉</p>
<p>堵牧游先生登岳拜二贤祠于方广垂问余兄弟避贼处将往寻访山僧以道险止行至郡以新诗见示感赋</p>
<p>轺轮鸟道嫩蒲分，岳气相迎一片云。忠孝去天原咫尺，山川与道互缊。先贤梦授《河图》秘，南国将评《九辩》文。独向孤峰怜破壁，雪中踪迹混麏。</p>
<p>堵公以黄石斋先生礼问石刻垂赠纪公补庐先墓事有桐华之应诗以纪之</p>
<p>当世道谁尊，川流赴海门。鼎钟勒至性，草木识亲恩。上相墨衰殪，中原黑瘴昏。抡才将报国，惟孝塞乾坤。武陵自署文昌上相。</p>
<p>耒阳曹伯实翁丈招同陈耳臣广文访杜少陵故墓</p>
<p>孤城斜日射荒丘，华表苍烟对荻洲。郢树秦城悲弟妹，天清野旷吊孙刘。伤心素旐陈涛恨，回首寒砧白帝秋。莫向江湖怨飘泊，人间还有水西流。</p>
<p>续梦庵拈岸侧桃花示慈枝庵主</p>
<p>当春尽与试铅华，耀日烘云射晚霞。是水是根撺掇就，天台有路不曾遮。</p>
<p>刘杜三将至于前溪渡题画扇见寄赋答</p>
<p>野渡寒云乱，冬郊草尚青。停车随雁阵，寄梦到渔汀。卧病逢摇落，闲愁半醉醒。明朝相劳问，时事不堪听。</p>
<p>丙戌</p>
<p>送李天玉以广文行邑令之临武</p>
<p>湖上已无家，蛮方且放衙。驱车随草线，欹枕看荻芽。望幸云空绿，挥戈日易斜。向南连岭海，一访葛洪砂。</p>
<p>盛夏奉寄章峨山先生湘阴军中</p>
<p>戎车六月正闲闲，救日朱弓向月弯。铜马已闻心匪石，巴蛇敢恃骨成山。中原冠带壶浆待，闽海丝纶棨戟颁。师克在和公自省，丹忱专在念时艰。</p>
<p>绝句</p>
<p>千丝垂柳出红墙，带雨和风卸影长。何事向南吹不了，翠华天半隔潇湘。</p>
<p>其二</p>
<p>名花珍重试芳丛，白酒朱旗醉晓风。近日园亭荒总尽，百钱买得一窠红。</p>
<p>其三</p>
<p>今日不雨云崔嵬，明日不雨霞成堆。野人无事向天哭，巡使能驱太乙雷。</p>
<p>其四</p>
<p>无酒为欢且自赊，重重画地作交叉。垆头瓮口向天笑，可许将侬去煮茶。</p>
<p>其五</p>
<p>历乱汀洲发水葓，朱朱白白似春丛。归鸿自许能成阵，霜叶还愁不耐风。</p>
<p>其六</p>
<p>画土分沟不在多，一俱胝地有银河。门前鹞子掠檐过，乳雀还争越燕窠。</p>
<p>丁亥</p>
<p>丁亥元日续梦庵用袁石公韵</p>
<p>峰端悔不斸青畦，偕隐学成断尾鸡。臣朔无聊饥欲死，太常有恨醉如泥。烧琴天道原烹鹤，徙宅痴肠反忘妻。才得悟头魔已过，恰如春尽子规啼。</p>
<p>其二</p>
<p>银地堆螺粉画畦，冻云如瓮锁醯鸡。湖阴日报翻红浪，岭外空闻授紫泥。不遗蛛丝萦蝶梦，已拚鹤子付梅妻。自拈黄叶当窗笑，谁止门东索饭啼。</p>
<p>祝融峰</p>
<p>斗气玉衡分，擎空几片云。湘流随隐见，海色接缊。细草孤根缀，危亭湿雾熏。下方烟一缕，钟磬未全闻。</p>
<p>飞来船</p>
<p>偶然一叶落峰前，细雨危烟懒扣舷。长借白云封几尺，潇湘春水坐中天。</p>
<p>石浪庵赠破门</p>
<p>潜圣峰西携杖来，龙腥犹带古潭苔。祝融瞒我云千尺，持向吾师索价回。</p>
<p>又雪</p>
<p>西山晴踏已经旬，又破芳菲二月春。尽束千眉输晓色，闲将片影问天钧。当檐乳雀撩虚白，傍砌桃花识苦辛。定里莫矜银地好，天涯弥望长卿贫。</p>
<p>上湘剧饮阳山公宅上同李广生洪伯修龙季霞山公郎君郑石夜分归宿螽庆庵月上有作</p>
<p>长歌短剑负双轮，绿醑红灯尽一旬。昨夜隔江春半雨，去年草阁小寒身。夷门有酒谁浇墓，破壁无家惘问津。燕子衔愁消未得，相留莫待落花晨。</p>
<p>淫雨弥月将同叔直取上湘间道赴行在所不得困车罙山哀歌示叔直</p>
<p>天涯天涯，吾将何之？颈血如泉欲迸出，红潮涌上光陆离。涟水东流资水北，精卫欲填填不得。丰隆丰隆，尔既非兕抑非虎，昼夜狂呼呼不止。牵帅屏翳翻银潢，点滴无非蒏血髓。行滕裹泥如柿油，芒屦似刀割千耳。两人相将共痛哭，休留夜啸穿林木。自有生死各有乡，我独何辜陷穹谷。残兵如游虿，偾帅如骇鹿。荒郊无烟三百里，封狐瘈狗渐相扑。但得龙翔乘雨驾天飞，与君同死深山愿亦足。</p>
<p>萧一夔邀饮桐阴听叔直弹渔樵问答</p>
<p>破壁能容得，开尊复屡邀。云飞随鸟度，雨定看虹消。偶尔蠲幽怨，相将慰寂寥。冰弦聊此日，随分谱渔樵。</p>
<p>放杜少陵文文山作七歌</p>
<p>我生万历四七秋，显皇膏雨方寸留。圣孙龙翔翔桂海，力与天吴争横流。峒烟蛮雨困龙气，我欲从之道阻修。呜呼一歌兮向南哭，草中求活如猬缩。</p>
<p>风霾蔽天白日昏，今春别父而分奔。临行忍泪相劝勉，虽死不辱犹生存。前年抗贼受羁困，今者托足望何门。呜呼二歌兮肠寸断，白发扶杖苦惊窜。</p>
<p>吾母鞠我过母长，辛苦免我于羸尪。去年哭妇泪不燥，菜羹谁煮药谁尝。况闻饿贼恣掠夺，行采草根充粮。呜呼三歌兮吾食粟，难寄一粒供母粥。</p>
<p>有兄有兄伯与仲，时人误拟等三凤。伯兮南奔仲潜伏，化为醯鸡营醋瓮。君亲恩重报不得，天涯生死如春梦。呜呼四歌兮音问绝，独向湘山听鸣。</p>
<p>有妻有妻哭父死，匆匆藁葬垤如蚁，寒食谁浇一碗浆，墓木难留片枫紫。翻令妒汝去此速，不饮湘江腥血水。呜呼五歌兮思前冬，岳潭随我狎蛟龙。</p>
<p>有子有子头如拳，母死不哭痴笑喧。天崩地裂不汝恤，其生其死如飘烟。古人刀头觅决绝，我不能然付汝天。呜呼六歌兮幸不死，他日定知谁氏子。</p>
<p>洞庭翻波鼋鼍吼，倒驾天风独西走。回首人间镜影非，下自黄童上白叟。铁网罩空飞不得，修罗一丝蟠泥藕。呜呼七歌兮孤身孤，父母生我此发肤。</p>
<p>《忆得》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
