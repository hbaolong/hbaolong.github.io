<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书064-2025年4月12日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书064-2025年4月12日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷三">礼记章句卷三</h4>
<p>檀弓上</p>
<p>夏、殷之礼，因时创制。周公监于二代，建一王之典，而三恪之后，犹修先世之事守，虽文献凋落，尚多传习。孔子折中裁定，归于画一，顾其言曰“吾从周”，又曰“某殷人也”，则孔氏所讲习而行用者，固有杂殷、周之制者焉。夫子没，七十子之徒亲闻习见，各得圣人之一体，是以尊闻行知，各有所尚。而春秋以降，学士大夫之行礼者，或移于俗尚，逾于轨则，或附古行私，名合实离，或惩创流俗，矫枉过直，参诸孔门，传说之不一，诚有不得而齐者矣。夫礼，经也；因事变之不齐而斟酌以中节者，权也。惟圣人而后可与权，则下此者不得与矣。是篇杂记夫子以后行礼异同之迹，其出入得失，或因圣言以为之论定，或虚悬其事而不明著其是非。诚体验而慎思之，将必有不易之理存乎其中，而精义之用显矣。诚学者择善之切图，而《礼经》之断案也。亦以简册繁多，分为上下篇。</p>
<p>上篇凡百二十五章。</p>
<p>公仪仲子之丧，檀弓免焉。免，亡运反。</p>
<p>“公仪”，氏；“仲子”，字；鲁同姓大夫。檀弓，鲁人。“免”者，以布广一寸，从项中而前交于额，又却向后绕于髻，袒而不冠者之丧饰也。朋友皆在他邦，则袒免，矜其无主而为之主也。仲子所立非主，均于无主。故弓重服以哀之，且起问者见事情也。凡朋友冠弁绖。</p>
<p>仲子舍其孙而立其子。舍，书也反。下同。</p>
<p>明弓以是，故而免也。“孙”，适孙。“子”，庶子。“立”，立为丧主。春秋诸侯之大夫世官，则为丧主者嗣其爵。称仲子者，其遗令云然。</p>
<p>檀弓曰：“何居？我未之前闻也。”居，车之反。</p>
<p>“居”，语助辞。主人不能喻弓变服为讽己，故显讥之。</p>
<p>趋而就子服伯子于门右，曰：“仲子舍其孙而立其子，何也？”</p>
<p>子服伯子，亦鲁同姓大夫，名何。众兄弟位皆继主人西面，伯子位在门右者，服已绝也。弓显讥而主人犹不喻，故就其贤者诘之。</p>
<p>伯子曰：“仲子亦犹行古之道也。昔者文王舍伯邑考而立武王，微子舍其孙腯而立衍也，夫仲子亦犹行古之道也。”腯，徒本反。夫，防无反。</p>
<p>伯邑考，文王长子，早卒。“舍”者，舍其子也。腯，微子适孙。衍，其庶子也。文王为殷诸侯，不自创制，微子守殷祀，故皆用殷礼。伯子无能改正仲子之乱命，又从而为之辞耳。</p>
<p>子游问诸孔子，孔子曰：“否！立孙。”</p>
<p>弓为伯子强辞所抑，不能复争，故子游闻而以问也。“否”，决其不然之辞。公仪氏，姬姓之族属，无用殷礼之理，而爵位受之于君；顾不用一王之典制，则坏法乱纪之尤，而为争乱造端矣。</p>
<p>右第一章。</p>
<p>事亲有隐而无犯，左右就养无方，服勤至死，致丧三年。事君有犯而无隐，左右就养有方，服勤至死，方丧三年。事师无犯无隐，左右就养无方，服勤至死，心丧三年。养，余亮反。</p>
<p>“隐”，谓当属目之地，知其过而不亟白之也。“左右”，谓常依之不相去也。“养”，奉指使也。“勤”，劳也，“无方”者，子与弟子虽众，遇事即趋，无常职。“有方”，各司其职，不侵官也。“至”，致也，言遇难不避死也。“致丧”者，内外交尽也。“方丧”者，如礼法而为之服，尽其外也。“心丧”者，恻怛悲悼，不饮酒食肉，不闻乐，不御于内，尽其内也。审乎三者同异之辨，一因乎天理人情之自然，而道尽诸己矣。</p>
<p>右第二章。凡篇内非纪行礼者得失之已事，及称引前人之言者，皆记者述论定之说，其言或出于夫子与七十子之徒，无所从考。要以析群疑而明不易之理也。余章仿此。</p>
<p>季武子成寝，杜氏之葬在西阶之下，请合葬焉，许之。入宫而不敢哭。武子曰：“合葬非古也，自周公以来未之有改也。吾许其大而不许其细，何居？”命之哭。居，车之反。</p>
<p>季武子，季孙宿。此盖其城费时事，然其说多所难通。不必强为之说也。</p>
<p>右第三章。</p>
<p>子上之母死而不丧。</p>
<p>子上，名白，子思之子。其母已出，不为丧服，盖子思命之。</p>
<p>门人问诸子思曰：“昔者子之先君子丧出母乎？”曰：“然”。</p>
<p>伯鱼丧出母，而夫子不禁也。</p>
<p>“子之不使白也丧之，何也？”</p>
<p>门人复问。</p>
<p>子思曰：“昔者吾先君子无所失道；道隆则从而隆，道污则从而污。伋则安能？为伋也妻者，是为白也母；不为伋也妻者，是不为白也母。”污，乌瓜反。</p>
<p>“先君子”，谓仲尼。“隆”，高。“污”，下也。《礼》：为出母齐衰期，为父后者则无服。周道尊尊，其制然尔。殷道亲亲，虽为父后者犹服之。子思言夫子道隆，故可损益三代而上用殷制，己道卑下，自当遵时王之礼也。不为伋也妻则不为白也母，言子上为父后，不得遂其私恩也。</p>
<p>故孔氏之不丧出母，自子思始也。</p>
<p>孔氏之后嗣，虽非为父后者，皆不丧出母，则非礼矣。</p>
<p>右第四章。</p>
<p>孔子曰：“拜而后稽颡，颓乎其顺也；稽颡而后拜，颀乎其至也。三年之丧，吾从其至者。”稽，康礼反。颀，口狠反。</p>
<p>“颓乎”，自上委下之貌。“顺”，象也。“颀”，切也。殷之丧拜，先拜。周之丧拜，先稽颡。拜以谢宾，稽颡以自致。先拜者，先宾后己，序之顺也。先稽颡者，情迫自致，哀之至也。礼以顺为贵，丧以哀为主。三年之丧，从其至者，朞以下从其顺者可尔。“从”，谓取之为礼制也。</p>
<p>右第五章。</p>
<p>孔子既得合葬于防。</p>
<p>“合葬”之说，详第十一章。防，鲁下邑。</p>
<p>曰：“吾闻之，古也墓而不坟，今丘也，东西南北之人也，不可以弗识也。”于是封之，崇四尺。</p>
<p>“墓”，兆域。“坟”，丘冢也。孔子志行道于天下，得行斯行，不必仕鲁，恐子孙兴于他邦，不知其处，故用周制，聚土以为封。</p>
<p>孔子先反。</p>
<p>实土三，主人反而虞。</p>
<p>门人后。雨甚，至。孔子问焉，曰：“尔来何迟也？”曰：“防墓崩。”</p>
<p>“防”，虑也；恐其崩，当修之。</p>
<p>孔子不应。三。孔子泫然流涕，曰：“吾闻之，古不修墓。”</p>
<p>泫然流涕而言者，情无已而礼不可过也。古之葬者，合为兆域，序其昭穆，墓大夫掌之各有版图，以为世守，无待修治，自以远樵苏占据之害，故不立修墓之制。俾送死者，有所终止，是以仁人孝子，情无已而制不可过。自秦以降，宗法毁，井田裂，士大夫无世禄，而强豪兼并，土田山麓旦暮易主，故时王之制，为高坟崇表谨识其所，用垂于后，孝子慈孙以时芟治而培护之，然后可免于耕发露之惨，固情理之不容已者也。读者察夫子泫然流涕之心，可以知礼随时变；而古道之未可泥矣。</p>
<p>右第六章。</p>
<p>孔子哭子路于中庭。有人吊者，而夫子拜之。既哭，进使者而问故。使者曰：“醢之矣。”遂命覆醢。使，色吏反。覆，如字。</p>
<p>弟子哭师于庭，故如其哭位报也。“覆”，倾也，示不忍食。子路之死，惑于灵公之命，而不能推之以天理之至极，固未为得矣。食焉不避其难，亦以殉其一曲之义也，以视诸董搏霄、余阙之死，固不同矣。夫子不以为失身，而替其师弟之恩，诚有以谅其心与。</p>
<p>右第七章。</p>
<p>曾子曰：“朋友之墓，有宿草而不哭焉。”</p>
<p>“宿草”，谓前岁之草，经凋复荣。盖亦丧之至期而止。</p>
<p>右第八章。</p>
<p>子思曰：“丧三日而殡，凡附于身者，必诚必信，勿之有悔焉耳矣。三月而葬，凡附于棺者，必诚必信，勿之有悔焉耳矣。”</p>
<p>谓士礼也。“附于身者”，衣衾绞之属；“附于棺者”，棺翣茵器之属。“诚”者，尽其礼，“信”者，不疑于心。哀遽瞀乱，虑有疏忘，舒其期于三日，三月，得竭心殚虑以为之矣，勿令他日哀绪稍宁，始记忆追悔而无及也。</p>
<p>右第九章。</p>
<p>丧三年以为极，亡则弗之忘矣。故君子有终身之忧，而无一朝之患，故忌日不乐。</p>
<p>“极”，止也。“亡”，亦忘也。“患”，谓过毁灭性。“不乐”者，徹琴瑟。丧虽三年以为极，而释服以后岂遂忘乎？其思慕不置者，犹三年以内也。“忌日不乐”，不忘之征也。盖情则一往而易尽，性则有节而恒，于此可以验性情之分矣。</p>
<p>右第十章。</p>
<p>孔子少孤，不知其墓。少，诗照反。</p>
<p>孔氏以华督之难自宋奔鲁，家世未显，宗族未盛。至叔梁大夫，始以力事鲁襄公，而又早丧。其先世寓葬于鲁，非有墓人之掌，故孔子不知。</p>
<p>殡于五父之衢。人之见之者，皆以为葬也。其慎也，盖殡也。父，扶雨反，下同。</p>
<p>五父之衢，道名。杜预曰：“在鲁国东南。”叔梁大夫之卒，未得葬而殡于外，至夫子长，以不知先墓，故不敢葬焉。然葺至深固，人见之者，皆谓为葬。“盖殡”者，掘肂厝之，毕涂其上而又加慎焉，故有似乎葬也。</p>
<p>问于鄹曼父之母，然后得合葬于防。</p>
<p>鄹，鲁下邑。叔梁氏所食地。《春秋传》称，叔梁大夫为鄹人纥，盖以邑氏。曼父或其族人。“合葬”，谓合于先人之墓也。葬必从祖祢，示不忘本。夫子不知先墓，姑慎于殡，以待访得而后葬，以道宁亲而勿之有悔也。</p>
<p>右第十一章。此章之旨，旧说乖谬尤甚，考文按事，义本如此。第六章同。</p>
<p>邻有丧，舂不相，里有殡，不巷歌。相，息亮反。</p>
<p>义见《曲礼》。</p>
<p>右第十二章。</p>
<p>丧冠不。，耳追反。</p>
<p>“”者，纮之余也。冠有笄，以纮系之，顺颐而下，结之而垂其余，以致饰也。丧冠，以麻维之而不垂其余，去饰也。记者见时有丧冠绥者，故云。</p>
<p>右第十三章。</p>
<p>有虞氏瓦棺。</p>
<p>上古衣之以薪。有虞氏尚陶，始为瓦棺，袭敛而殡葬焉。</p>
<p>夏后氏堲周。</p>
<p>烧土曰“堲”，今之砖也。夏后氏易棺以木，而以堲周围甃之。</p>
<p>殷人棺椁。</p>
<p>始加椁也。椁之制，如井阑，四周，上加抗木。</p>
<p>周人墙，置翣。</p>
<p>“墙”，柳衣；今之棺罩。柩车行道路以为饰，囚以葬焉。其制：上有荒，荒上有齐，结采为之旁有帷，荒下有池；池如笕，衣以青布；尊者池下有振，容如幔檐，又悬铜鱼于振容之侧。“翣”，以木为之，形如扇而首如盾，画黼黻云气于上。“置”者，厝于墙外。</p>
<p>周人以殷人之棺椁葬长殇。长，丁丈反。</p>
<p>“棺椁”无墙翣。十六至十九为“长殇”。</p>
<p>以夏后氏之堲周葬中殇、下殇。</p>
<p>“堲周”无椁。十二至十五为“中殇”，八岁至十一为“下殇”。</p>
<p>以有虞氏之瓦棺葬无服之殇。</p>
<p>七岁以下，“无服之殇”。四代之制，物弥备，事弥文，而后孝子之心尽焉。生乎明备之世，而槁葬其亲者，是殇其亲矣。</p>
<p>右第十四章。</p>
<p>夏后氏尚黑，大事敛用昏，戎事乘骊，牲用玄。</p>
<p>“大事”，谓丧事。“敛”，兼大小敛而言。“昏”，日落宇色黑。“骊”，黑马。戎事齐力而此尚色者，天子之革路也。</p>
<p>殷人尚白，大事敛用日中，戎事乘翰，牲用白。</p>
<p>“日中”宇色白。“翰”，白鸟羽，马色如之也。</p>
<p>周人尚赤：大事敛用日出，戎事乘，牲用骍。</p>
<p>“日出”宇色赤。“”，今之枣骝。“骍”，黄牛带赤色。三代王者本天治人，因心制法，体其德，用其道，皆以信诸心之独至而无疑者为治教一世之定理，而见天下之事物莫不以此为至极。故吉凶典礼、容音象数，咸于此准焉。非务为矫革以侈受命之符，缘饰以涂天下之耳目。故曰：“虽有其位，苟无其德，不敢作礼乐焉。”自邹衍五德之说，倡为不经之论，世儒踵之，强取天地阴阳五行，而物为之比肖，纤巧凑泊，有文无情，乃以是为立政之大者，遂可以合天而治人，其亦愚而诬矣。</p>
<p>右第十五章。</p>
<p>穆公之母卒，使人问于曾子曰：“如之何？”</p>
<p>穆公，鲁君，名不衍，哀公曾孙。曾子，曾申，参之子。</p>
<p>对曰：“申也，闻诸申之父曰：‘哭泣之哀，齐斩之情，粥之食，自天子达。’”齐，子斯反。</p>
<p>为母齐衰，并言“斩”者，言父母服异而情一也。“达”，下达于士、庶人，诸侯可知已。</p>
<p>右第十六章</p>
<p>布幕，卫也；幕，鲁也。，思邀反。</p>
<p>“幕”，所以覆棺而殡者。“”，缣也。天子幕，诸候布幕。鲁、卫皆侯国，而鲁独幕者，沿成王赐周公以天子之礼，后遂无所不僭。并言之，其失自见矣。</p>
<p>右第十七章。旧说皆以此章连上章，俱为曾申答穆公之言。今按曾申所答乃礼之大者，其余丧制概未之及，不应独详一幕。故分为二章云。</p>
<p>晋献公将杀其世子申生，公子重耳谓之曰：“子盖言子之志于公乎？”世子曰：“不可，君安骊姬，是我伤公之心也。”曰：“然则盖行乎？”世子曰：“不可，君谓我欲弑君也，天下岂有无父之国哉！吾何行如之？”重，直龙反。盖，与盍反。</p>
<p>申生，事详见《春秋传》。“言子之志”，谓暴其事之诬也。“安”，狎而便之也。“伤公之心”者，谓事白，骊姬当抵罪，戚公心也。“如”，往也。“之”，亦往也。迭言“行如之”者，迫遽之辞。按《春秋传》，申生死于新城，时重耳在蒲，此言重耳谏申生，盖传闻之讹。</p>
<p>使人辞于狐突曰：“申生有罪，不念伯氏之言也，以至于死。申生不敢爱其死，虽然，吾君老矣，子少，国家多难，伯氏不出而图吾君，伯氏苟出而图吾君，申生受赐而死。”再拜稽首，乃卒。少，诗照反。难，乃旦反。</p>
<p>“辞”，诀也。狐突，申生之傅。“不念其言”者，皋落之役，突尝劝之出奔也。“子少”，谓奚齐。“再拜稽首”，拜君命也。“卒”，自缢死。</p>
<p>是以为恭世子也。</p>
<p>恭世子者，其后晋人谥之。《谥法》：“执行坚固曰恭。”仅得为“恭”而不得称孝，以其不能全身格亲，必如舜之“不格奸”，而后人子之道尽。记者记此，以见孝道之难也。</p>
<p>右第十八章。</p>
<p>鲁人有朝祥而莫歌者，子路笑之。夫子曰：“由，尔责于人，终无已夫，三年之丧，亦已久矣夫。”莫，芒故反。夫，防无反。</p>
<p>“祥”，大祥。二十四月之余，已交乎三年。“久”，谓丧极于三年，传行自旧，不可过也。</p>
<p>子路出，夫子曰：“又多乎哉？逾月则其善也。”</p>
<p>“多”，犹甚也；谓子路之责之，亦非已甚也。“逾月”，谓更逾一月，二十七月也。君子以礼恕人，则人易从；若自尽之道，则不得苟可免讥而止也。</p>
<p>右第十九章。</p>
<p>鲁庄公及宋人战于乘丘。县贲父御，卜国为右。马惊，败绩，公队，佐车授绥。乘，绳证反。县，胡涓反。贲，博昆反。队，与“坠”同，直类反。</p>
<p>乘丘，鲁地。“败绩”，公之戎路仆也。“佐军”，副车。“授绥”，援公登车以免。</p>
<p>公曰：“末之卜也。”县贲父曰：“他日不败绩，而今败绩，是无勇也。”遂死之。圉人浴马，有流矢在白肉。公曰：“非其罪也。”遂诔之。</p>
<p>古者将战必卜御、右。庄公谓卜之未审，致用贲父而败，辞若宽之，实深责之也。贲父御不失正，知非己罪，而以为己适御而败车，不能辞无勇之罪，因驰入敌师而死。“白肉”，股裹肉也。马中矢而惊，败非御者之罪，始明矣。无罪而死，义。故庄公哀而诔之。诔则谥。</p>
<p>士之有诔，自此始也。</p>
<p>礼：大夫乃有诔。此记礼之所由变也。</p>
<p>右第二十章。</p>
<p>曾子寝疾，病。乐正子春坐于床下，曾元、曾申坐于足，童子隅坐而执烛。</p>
<p>“病”，疾甚也。子春，曾子弟子。元、申，皆曾子之子。“隅坐”，不与成人并。</p>
<p>童子曰：“华而睆，大夫之箦与？”子春曰：“止！”曾子闻之，瞿然曰：“呼！”与，以诸反。呼，朽居反。</p>
<p>“华”，画饰。“睆”，刮去节目去也。“箦”，床笫，时曾子所卧者。“止”，令勿言，恐曾子闻而欲易之也。“瞿然”，惊视貌；目先将瞑，至此惊而苏也。“呼”，欲问而不能之声。</p>
<p>曰：“华而睆，大夫之箦与。”</p>
<p>童子知欲问，不忍欺而再告也。</p>
<p>曾子曰：“然，斯季孙之赐也，我未之能易也，元，起易箦。”曾元曰：“夫子之病革矣，不可以变，幸而至于旦，请敬易之。”曾子曰：“尔之爱我也不如彼；君子之爱人也以德，细人之爱人也以姑息。吾何求哉？吾得正而毙焉，斯已矣。”举扶而易之。反席未安而没。革，纪力反。</p>
<p>“革”，急也。“变”，动也。“细”，小也。“姑”，且。“息”，安也。“何求”，言不望及旦也。“举”，掖而起。“扶”，拥令稍坐也。季孙优老尊贤，以其箦奉养曾子，曾子寝之而不嫌，孟子所谓“不以为泰”也。死生之际，虽曰一如其素，而为人生之大变，则谨礼守正，尤为不可不慎。曾子养其大勇浩然之气，当病革之顷，徙义如不及，志正而不忧其气之不胜，朱子以为“行一不义，杀一不辜，得天下而不为”之心是已。或以受季孙之赐为非礼，而不当独慎之于将终之际为疑，其亦浅矣。</p>
<p>右第二十一章。</p>
<p>始死，充充如有穷；既殡，瞿瞿如有求而弗得；既葬，皇皇如有望而弗至。练而慨然，祥而廓然。瞿，九遇反。</p>
<p>“充充”，悲填膺貌。“穷”，无所复之也。“瞿瞿”，惊视貌。“求而弗得”，不信其亡而常若欲求之。“望而弗至”，虚望而已。“慨然”，愤不自辑也。廓然，寥廓而意孤也。此章可谓善状孝子之心矣。惟其如此，故闻乐不乐，食旨不甘，居处不安，而疏衰之服粥之食、哭泣之哀，一行其所不容已而已矣。</p>
<p>右第二十二章。</p>
<p>邾娄复之以矢，盖自战于升陉始也。娄，力猪反。复，芳服反。</p>
<p>邾，曹姓之国；称邾娄者，齐人语也。升陉之战，在鲁僖公二十二年，与鲁战也。邾虽胜鲁，死伤亦众，尸横原野，不得收敛。招魂者荣其死事，以矢代衣。后虽非兵死，亦习用矢，成乎蛮夷之殊俗矣。</p>
<p>鲁妇人之髽而吊也，自败于台骀始也。台，本“壶”字之误，产吴反。</p>
<p>去而露其曰“髽”。“台骀”，《春秋传》作狐骀。鲁为邾所败，事在襄公四年。有丧则不吊。鲁师大败，兄弟姻亚甥舅同死者众，方髽而互相吊，其后遂沿之成礼。此二事皆因兵事而成乎失礼，则兵为祸始，其可轻试之哉。</p>
<p>右第二十三章。</p>
<p>南宫之妻之姑之丧。</p>
<p>南官，南容也；其妻，孔子兄之子。</p>
<p>夫子诲之髽，曰：“尔毋从从尔，尔毋扈扈尔，盖榛以为笄。长尺而总八寸。”从，子勇反。长，直亮反。</p>
<p>古者以韬发，不露其髻。初丧，男子免而妇人髽，则去而为露髻。“从从”，高也。“扈扈”，广也。髽，当约发而卑小其髻，不为饰也。“笄”，簪也。“总”，以六升布一条束髻上而垂其余。妇为舅姑齐衰期，恶笄有首，或用椫，或用榛，故夫子言“盖”，谓可通用也。凡吉笄长尺二寸，今以髽卑小，故短之。“总八寸”者，齐衰之总。斩衰总六寸。</p>
<p>右第二十四章。</p>
<p>孟献子禫，悬而不乐，比御而不入。夫子曰：“献子加于人一等矣！”县，古涓反。比，必二反。</p>
<p>“比”，次也，谓次序其群妾，当御之辰待于内寝也。“不入”者，仍居恶室。“加”，犹逾也。时人皆不及于礼，而献子过之，故较时人为贤。</p>
<p>孔子既祥，五日而弹琴不成声，十日而成笙歌。</p>
<p>孔子父没，为母得伸其三年亦二十四月之祥也。祥卜远日，十日则亦禫月之初矣。琴声自外成，笙歌声自内出，故先琴而后笙歌。</p>
<p>有子盖既祥而丝屦组缨。</p>
<p>“既祥”，亦禫月也。《礼》：既祥，白屦无，缟冠素纰，以素为缨。有子以丝饰屦，以组为缨，则纯乎吉矣。二十四月而祥，间月而禫，禫则可以乐，而冠屦犹不纯吉，礼之中也。献子过情而不可为法，有子文不及而逾礼。故记者以圣人之中正折中之。</p>
<p>右第二十五章。</p>
<p>死而不吊者三：畏、厌、溺。厌，于甲反。</p>
<p>“畏”者，死于盗刺。“厌”者，死于岩墙。“溺”者，死于徒涉。三者苟在亲故之伦，哭之可也。吊以吊生者，而为人子者，不能预防而谏免之，又不致身以殉难，不孝之尤，不足恤矣。何吊之有？</p>
<p>右第二十六章。</p>
<p>子路有姊之丧，可以除之矣，而弗除也。孔子曰：“何弗除也？”子路曰：“吾寡兄弟而弗忍也。”</p>
<p>姊妹适人者服大功，子路以寡兄弟，故欲以昆弟之服服之期。</p>
<p>孔子曰：“先王制礼，行道之人皆弗忍也。”</p>
<p>言凡人皆有独致其情而不忍之处，先王所以制礼而为之折中；情所不及，必企及之，情所过者，必俯就也。</p>
<p>子路闻之，遂除之。</p>
<p>面诏而曰“闻之”者，夫子微辞尔，善子路之不逆也。</p>
<p>右第二十七章</p>
<p>大公封于营丘，比及五世，皆反葬于周。大，他盖反。比，必二反。</p>
<p>营丘，今青州府临淄县；大公始封之都也。“五世”，大公及丁公伋、乙公得、疣公慈母、哀公不臣。</p>
<p>君子曰：“乐乐其所自生，礼不忘其本。”“乐乐”，上如字，下卢各反。</p>
<p>“所自生”，谓所生之国。“本”，先世所习守也。君子之于礼乐，虽博习不滞，而夫人之情必依其旧，故或适他国，而必以其故国家世之声容度数为心之所安，如钟仪操南音，孔子用殷礼是已。此言齐人善体礼乐之意，以安其先君。</p>
<p>古之人有言曰：狐死正丘首，仁也。首，舒救反。</p>
<p>“正”，犹当也。狐生于山，故死必当丘以措其首。此不忍忘本之情，见诸禽兽者也。大公虽非周同姓，而其兴也，因周而得有宗庙社稷，以奉先而传后，故没而遗今反葬，施及五世，仁之至矣。“仁”者，礼乐之实也。昭代徐、沐二公，相传十余世宦于燕、滇，而皆反葬于留都，亦此意与。</p>
<p>右第二十八章。</p>
<p>伯鱼之母死，期而犹哭。夫子闻之，曰：“谁与哭者？”门人曰：“鲤也。”夫子曰：“嘻！其甚也。”伯鱼闻之，遂除之。期，居之反。与，以诸反。</p>
<p>伯鱼之母，出母也。“与”，诘辞。“嘻”，怪叹声。“甚”，过也。父在为母齐衰期，十三月而禫，十五月而除，则逾期而哭。出母，虽期而不禫，十二月斯除矣。</p>
<p>右第二十九章。此章之义详第四章。</p>
<p>舜葬于苍梧之野，盖三妃未之从也。季武子曰：“周公盖祔。”</p>
<p>“苍梧之野”，旧以为在湖广宁远县，秦、汉属苍梧郡。“盖”，疑辞。祔者，夫妇合葬。</p>
<p>右第三十章。按此章之义出于秦、汉传记之传闻，而记礼者因之以著。古无合葬之礼尔，然犹未之信也。故两称“盖”以疑之。舜都蒲阪而崩于鸣条，孟子言之明矣。不知秦汉之际，何者倡为珠尘泪竹，象耕鸟耘之怪论，于是而卒葬苍梧之说起焉。沿及于今，指九疑培之丘以为舜墓，勒诸祀典，乃使鸣条冢域，樵苏无禁而永废明禋，亦古今之通憾矣。惟宋罗长源觉其非是，广为辨证，而信从者寡，良可欢也。又三妃之文，不别嫡庶。旧说以为帝喾四妃，舜不告而娶，不立正妃而三妃匹贵。孔颖达杂引纬书及王逸《楚辞》注以征之，说尤怪诞，而资并后匹嫡者之口实，其以坏人伦、导争乱者，为害尤烈。至于合葬之礼，取证季孙，而谓始自周公。乃考《周礼》，冢人辨兆域之制，先王居中，余以昭穆为左右，孙从祖列，既已灼然。男女之别，人之大伦也，漫令夫妇合冢，则嫂叔比肩而舅妇相向，不亦紊乱之尤乎？以庙制推之，则妇祔于王姑，与姑为昭穆，而男女之兆域必各有封界，其亦明矣。大抵《檀弓》一篇博采杂记，听其得失同异，以待言礼者之自择，如此类者众矣。弗思弗辨而执以为必然，则亦不足与于记者之深意，而徒为礼之蠹也。</p>
<p>曾子之丧，浴于爨室。</p>
<p>“浴”，谓煮浴汤也。《丧礼》：为垼于西墙下以煮浴。今煮之于爨室，以生事事之，之死而致之生，亦失礼者也。旧说谓曾子矫曾元之辞易箦而故为谦俭，移尸于爨室而浴之，不通。</p>
<p>右第三十一章。</p>
<p>大功废业。或曰：“大功，诵可也。”</p>
<p>“业”，谓学业弦诵之事，乐之属也。故大功以上，哀戚深重，必废之。“诵”者，口读习之而不被之弦歌也。“可”者，或可之辞。盖为姑姊妹女子子适人者所服大功。</p>
<p>右第三十二章。</p>
<p>子张病，召申祥而语之曰：“君子曰终，小人曰死。吾今日其庶几乎？”语，鱼巨反。</p>
<p>生之道尽，则可以“终”矣。“死”者，神气澌灭之称。“庶几”者，自信其生之无咎也。子张此言，与曾子“吾知免夫”之说，迹同而实异。诚于此而察其居心为学之不同，则学者孙志慎修之方亦可见矣。申姓、祥名，子张门人。</p>
<p>右第三十三章。</p>
<p>曾子曰：“始死之奠，其余阁也与。”与，以诸反。</p>
<p>“阁”，庋架，措食物者。始死复已，即奠脯醢醴酒于尸东，以依神而事之。“余阁”者，即因养疾食余庋藏之物，急于取给。若须别具新馔，则恐迁延良久，盖不忍神之须臾无所依也。</p>
<p>右第三十四章。</p>
<p>曾子曰：“小功不为位也者，是委巷之礼也。”</p>
<p>“为位”者，以亲疏序列而哭也。言“小功”，则大功以上可知。时有小功不为位者，故曾子讥之。“委”，曲也。曲巷闾不容车，细民所居，言其野也。此言闻丧于异地，不能奔赴以就丧家之位，则为位于己室而聚哭之也。若同处一国邑之内，则奔哭之。大功以下，有时归家哭，亦止不为位矣。</p>
<p>子思之哭嫂也为位，妇人倡踊；申祥之哭言思也亦然。</p>
<p>记者引二事以证哭之必有位也。子思，或曰原思也。言思，旧说以为子游之子，申祥妻之昆弟。叔为嫂，丈夫为妻之昆弟，皆无服。特子思之妻有娣姒之服，小功，申祥之妻为其昆弟，大功，故使之为主而倡踊为位，则无服皆可就哭，而己因即之以哭也。</p>
<p>右第三十五章。</p>
<p>古者冠缩缝，今也衡缝。缝，如字。衡，户盲反。</p>
<p>“缩”，直也。“古”，谓始有冠时也。一幅之布不周于首。古冠辟积少，以一幅布稍益之，直裁而缝合之，足矣。《杂记》所谓“条属”也。后世冠多为辟积，必取布幅横裁之，视首之大小为长短，盖虽一幅而长几倍之矣。</p>
<p>故丧冠之反吉，非古也。</p>
<p>“反”，异也；谓吉凶之冠缝异也。古有丧者，括发而免，后世初丧则然，成服而冠，以古冠质朴，因而以为丧冠，异于吉冠之衡缝，实则古之吉冠也。按负版，衰斩、绳缨、菅屦，皆始制衣服者之吉服，而后世皆以为丧服。丧者，去饰以从质而已，非别有以饰哀也。</p>
<p>右第三十六章。</p>
<p>曾子谓子思曰：“伋，吾执亲之丧也，水浆不入于口者七日。”</p>
<p>“浆”，以淅米沉酿之为饮也。七日不饮不食，则殆于灭性。曾子自举以告子思，暴己过也。</p>
<p>子思曰：“先王之制礼也，过之者俯而就之，不至焉者跂而及之。故君子之执亲之丧也，水浆不入于口者三日，杖而后能起。”</p>
<p>“跂”，谓足，举踵也；黾勉之意。杖而后能起，则已病矣，过此则灭性。子思记曾子悔过之言，而申明其义，以示后世。</p>
<p>右第三十七章。</p>
<p>曾子曰：“小功不税，则是远兄弟终无服也，而可乎？”税，他外反。</p>
<p>“税”，谓日月已过乃闻其丧，而追服之也。《礼》：“降而在缌，小功者则税之。余则否。”是小功正服终无服矣。“远兄弟”，谓从祖昆弟也。举兄弟之不容已于服，则从祖父母女孙适人者之不忍不税，可知己。故曾子疑古礼之非而欲正之。</p>
<p>右第三十八章。</p>
<p>伯高之丧，孔氏之使者未至，冉子摄束帛乘马而将之。使，色吏反。乘，绳证反。</p>
<p>伯高，姓名未详，时卒于卫。“使”，吊使。“摄”，贷也。帛十个为“束”。箇，丈八尺。“乘马”，四马。“将”，将命。冉子时亦在卫，亿孔子之必赙而先贷为之。</p>
<p>孔子曰：“异哉，徒使我不诚于伯高。”</p>
<p>“异哉”，甚责之辞。有文无情，礼之伪也。</p>
<p>右第三十九章。</p>
<p>伯高死于卫，赴于孔子。孔子曰：“吾恶乎哭诸？恶，哀都反。</p>
<p>哭必为位，有位则必择其所。</p>
<p>“兄弟，吾哭诸庙；父之友，吾哭诸庙门之外；师，吾哭诸寝；朋友，吾哭诸寝门之外；所知，吾哭诸野。</p>
<p>皆谓在远闻讣而哭也。若同国中，则就哭之。“兄弟”，远兄弟。“庙”，祢庙。“所知”，以事故相与而尝相见者也。按此与《杂记》及《奔丧》不同，传者异也。以情理推酌，此为得之。</p>
<p>“于野，则已疏；于寝，则已重。</p>
<p>孔子尝欲与伯高友而交未定，故酌于二者皆不可。</p>
<p>“夫犹赐也见我，吾哭诸赐氏。”夫，防无反。犹，与“由”通。</p>
<p>“犹”，因也。伯高旧与子贡为友，因之以求见。“氏”，家也，谓其寝门之外。</p>
<p>遂命子贡为之主，曰：“为尔哭也，来者，拜之；知伯高而来者，勿拜也。”</p>
<p>“主”者，即主位而倡哭倡踊也，哭则吊。“为尔来者”，吊子贡者也。“知伯高者”，同哭者也。“勿拜”者，不夺人之情。《春秋传》曰：“为礼必当其物与其所，而后可以言礼。”盖物与所各因其心之所安，而苟不得当，则虽有绸缪恻怛之心而居之不宁，反为之消沮。观此二章，圣人之所以处伯高者，则君子所以善养其哀乐敬爱而顺致之以不匮者，亦可见矣。</p>
<p>右第四十章。</p>
<p>曾子曰：“’丧有疾，食肉饮酒，必有草木之滋焉。’以为姜桂之谓也。”</p>
<p>“滋”，味也。“姜桂”，可以辅疾，谓调和之者，必加药物而后可强孝子饮食之。此盖礼文之言，而曾子释之云。</p>
<p>右第四十一章。</p>
<p>子夏丧其子而丧其明。丧，息浪反。</p>
<p>“明”，目睛。时子夏已老，溺情而不知节之以礼。</p>
<p>曾子吊之，句曰：“吾闻之也，朋友丧明则哭之。”曾子哭，子夏亦哭，曰：“天乎！予之无罪也。”曾子怒曰：“商，女何无罪也。丧，息浪反。女，人渚反。下同。</p>
<p>君子遇灾则恐惧修省，不当恕己尤天。朋友以责善为道，故重责之。</p>
<p>“吾与女事夫子于洙泗之间，退而老于西河之上，使西河之民，疑女于夫子；尔罪一也。</p>
<p>洙水在鲁城南入泗。西河，今山西平阳府；郦道元云：崌谷水侧有石室，盖子夏教授处。今平阳河津县犹存遗迹。使民疑者，不称师以自抑也。</p>
<p>“丧尔亲，使民未有闻焉；尔罪二也。</p>
<p>家贫不为禄仕，丧不备礼，民无得而称之。</p>
<p>“丧尔子，丧尔明，尔罪三也。而曰尔何无罪与？”丧，息浪反。与，以诸反。</p>
<p>“何”字衍文。</p>
<p>子夏投其杖而拜，曰：“吾过矣！吾过矣！吾离群而索居，亦已久矣。”离，力智反。</p>
<p>再言“过”者，有过而又不知自省也。“索”，萧散孤子之意，谓久不获朋友之益也。</p>
<p>右第四十二章。</p>
<p>夫昼居于内，问其疾可也；夜居于外，吊之可也。</p>
<p>言君子慎居处。不当使人疑也。</p>
<p>是故君子非有大故，不宿于外；非致齐也，非疾也，不昼夜居于内。齐，侧皆反。</p>
<p>“外”“内”，以中门言。“大故”，谓居丧。“致齐”者，大夫、士无散齐也，齐必居内以谢人事、敛思虑。“昼夜”，谓昼连夜。</p>
<p>右第四十三章。</p>
<p>高子皋之执亲之丧也，泣血三年，未尝见齿，君子以为难。见，贤遍反。</p>
<p>子皋，高柴。《论语》作子羔。“泣血”，言无声而泣出如血流也。微笑则齿见；“未尝见齿”，终不笑也。“难”者，人所不能之辞。既葬三虞而卒哭，则哀有时；泣血三年，哀深逾礼；能为人之所不能也。</p>
<p>右第四十四章。</p>
<p>衰，与其不当物也宁无衰。齐衰不以边坐。大功不以服勤。衰，七雷反。齐，子斯反。</p>
<p>“当”，称也。“物”，即衰也。“不当物”者，谓容不戚，动不以礼，与凶服不相称也。“宁无”者，甚之之辞也。“边”，偏倚也。“服勤”，执勤役之事也。服以饰哀，君子之事。君子之服而野人之为，其辱礼也甚矣。</p>
<p>右第四十五章。</p>
<p>孔子之卫，遇旧馆人之丧，入而哭之，哀。出，使子贡说骖而赙之。说，他活反，下同。</p>
<p>“之”，过也。“旧馆人”，所尝为主者。《孟子》曰：“孔子于卫主颜仇由。”“骖”，马，脱之犹有服马可驾。赠丧之礼，车马曰“赙”。在旅无他物可赠，故脱骖。</p>
<p>子贡曰：“于门人之丧，未有所说骖，说骖于旧馆，无乃已重乎？”夫子曰：“予乡者入而哭之，遇于一哀而出涕。予恶夫涕之无从也。小子行之。”乡，许亮反。恶，乌路反。夫，防无反。</p>
<p>“遇于一哀”，谓适与心之哀者遇也。“从”，犹绍也。君子有是情，则必有文以绍之。独有其情而文不继，野人之道。君子所恶也。</p>
<p>右第四十六章。</p>
<p>孔子在卫，有送葬者，而夫子观之，曰：“善哉为丧乎！足以为法矣，小子识之。”识，式志反，下同。</p>
<p>言孝子之用情适当如是，不可以外物易之也。</p>
<p>子贡曰：“夫子何善尔也？”曰：“其往也如慕，其反也如疑。”</p>
<p>“尔”，彼也。“慕”，追随不舍。“疑”者，行迟意惑，似不欲反之貌。</p>
<p>子贡曰：“岂若速反而虞乎？”</p>
<p>日中而虞，恐不逮事也。</p>
<p>子曰：“小子识之，我未之能行也。”</p>
<p>文可企而及，情不可学而至。夫子自谦以警人也。</p>
<p>右第四十七章。</p>
<p>颜渊之丧，馈祥肉，孔子出受之；入，弹琴而后食之。</p>
<p>“祥”，大祥之祭也。朋友之丧，有宿草而不哭，故弹琴以散哀，而不过礼以伤和也。</p>
<p>右第四十八章。</p>
<p>孔子与门人立，拱而尚右。二三子亦皆尚右。孔子曰：“二三子之嗜学也，我则有姊之丧，故也。”二三子皆尚左。</p>
<p>“拱”者，出手祛外，俯指相覆，向上当心也。右手掩左曰“尚右”，凶礼也。左手掩右曰“尚左”，吉礼也。圣人喜怒哀乐之节，笃实于中，自见于外，故动容中礼而造次无违。二三子虽嗜学，而不得其性情之所自著，固有忘己而独徇乎教者。即此而见圣人无隐，而学者欲从末由，即凡动静云为之间无非是也。</p>
<p>右第四十九章。</p>
<p>孔子早作，负手曳杖，消摇于门。</p>
<p>“作”，起也。“负手曳杖”，谓反手向肩，曳杖于后。“消摇”字或作“逍遥”，和适之貌。圣人知生死而顺之以天，故气象如此。</p>
<p>歌曰：“泰山其颓乎，梁木其坏乎，哲人其萎乎？”</p>
<p>“萎”，凋落也。为天下后世悯圣人之不再作。</p>
<p>既歌而入，当户而坐。子贡闻之曰：“泰山其颓，则吾将安仰；梁木其坏，哲人其萎，则吾将安放？夫子殆将病也。”遂趋而入。放，甫往反。</p>
<p>子贡旦谒夫子，侍夫子者以告之。“放”，傚也。</p>
<p>夫子曰：“赐，尔来何迟也？夏后氏殡于东阶之上，则犹在阼也。殷人殡于两楹之间，则与宾主夹之也。周人殡于西阶之上，则犹宾之也。</p>
<p>“在阼”，如生者位。“楹”，堂前柱。“两楹之间”，当堂之中，宾在西，主人在阼，夹护而尊崇之也。“西阶”，宾阶。“犹宾之”，谓待之如宾。</p>
<p>“而丘也，殷人也。予畴昔之夜梦坐奠于两楹之间。夫明王不兴，而天下其孰能宗予？予殆将死也。”盖寝疾，七日而没。夫，防无反。</p>
<p>“畴”，近也。近昔，昨日。“奠”，定也；谓正席也。“宗”，尊也。人君南面听政，则席于牖户之间，当两楹之中。明王兴，夫子当如伊、吕，有国则正南面，今既不能然，而坐于两楹之间，则殷之殡礼而已，故以占其将终。此记圣人安死而重悯斯人，乐天而敦乎爱也。</p>
<p>右第五十章。</p>
<p>孔子之丧，门人疑所服。子贡曰：“昔者夫子之丧颜渊，若丧子而无服；丧子路亦然。请丧夫子，若丧父而无服。”</p>
<p>“丧”，以丧礼戚之也。哭泣擗踊、居处、饮食，彻琴瑟，废冠昏，一如丧礼，特服吊服加麻而不为之衰耳。《礼》：为众子期。孔子之丧颜渊、子路，亦心丧期与？门人于夫子则三年。</p>
<p>右第五十一章。</p>
<p>孔子之丧，公西赤为志焉。</p>
<p>“为”，典治其事也。“志”，章识也。棺之饰，魂车之所建，皆以旌死者，为章识也。</p>
<p>饰棺句，墙，置翣设披，周也。披，彼义反。</p>
<p>此谓柩车之饰，用周制也。“墙”者，帷、荒、齐、池、揄绞、缁纽护棺四周，如墙垣也。“翣”，画翣。“披”，以布二约棺束之，耳结于柩车，垂其余，使人旁牵之以备倾侧。</p>
<p>设崇，殷也；绸练，设旐，夏也。</p>
<p>此谓魂车所建旌旗之饰，杂用夏、殷之制也。“崇”，崇牙；谓旐端横木以张旐者，刻为龃龉，高出如笋簴之崇牙也；“绸”，缠也。“绸练”者，谓以练帛缠建旐之竿也。旐以缁布，广充幅，长八尺，注龟蛇之饰于竿首。孔子仕鲁，为下大夫，于周制摄用孤卿之旜，今设旐者，夏制也。孔子仕鲁，则可从时王之礼，故为殷人则得用殷制，若于夏则未有取焉。公西赤以德兼三王，故杂三代之仪文以尊圣人，而圣人之德不待此而显，徒以匹夫损益时王之制，斯为过矣。</p>
<p>子张之丧，公明仪为志焉。褚幕丹质，蚁结于四隅，殷士也。</p>
<p>公明仪，盖子张弟子。“褚”，夹也；以丹布为夹幕，覆棺以行，遂以葬，不墙不翣。“蚁结”者，画褚幕之四角为蚁行文，往来交错也。“殷士”，谓殷之士礼。子张或亦殷人之后，未尝受爵命于周，仪之纯用殷礼，得之矣。</p>
<p>右第五十二章。</p>
<p>子夏问于孔子曰：“居父母之仇如之何？”夫子曰：“寝苫枕干，不仕，弗与共天下也。遇诸市朝，不反兵而斗。”朝，直遥反。</p>
<p>“居”，处也。“仇”，敌也；谓手刃其亲者。“苫”，草也。“寝苫”者，不施笫簟，恒若居丧。“干”，盾也。“不仕”者，仕则致身奉君，不敢专杀矣。“弗与共天下”，谓仇或避去，但在九州之内，必寻求之也。市朝非私斗之地，必斗，则涂野可知已。“不反兵”者，恒以兵自随，不待反而求也。</p>
<p>曰：“请问居昆弟之仇如之何？”曰：“仕弗与共国，衔君命而使，虽遇之不斗。”</p>
<p>“仕弗与共国”，同处一国，则必斗也。“衔命不斗”者，恐废君命；私行遇之异国，必斗。</p>
<p>曰：“请问君居从父昆弟之仇如之何？”曰：“不为魁，主人能，则执兵而陪其后。”从，才用反。</p>
<p>“魁”，首也。“主人”，谓见杀者之子弟。</p>
<p>右第五十三章。按报仇之制著之《周礼》，而圣人于此复申明其义，则固王者所不得而罪之矣。夫杀人者死，周受殷，殷受夏，所不辞矣。必待人子之私报，则王法几于不立，此古今之所积疑者也。孔氏以为“遇赦而免”者，其说或然。然则赦之为害，使仁人孝子不得伸其不共戴天之愤，危身触法以尝试于一旦，而开仇杀之祸于无已，亦焉用立君于民上以牧之哉。诸葛孔明曰：“治世以大德，不以小惠。”诚哉，其言之也。若夫非赦而昏墨之吏鬻狱失出，以致其子弟茹冤而逞志者，则必诘当日故纵之情，以严坐其直讯之官吏，斯亦“杀以止杀”之大权与！</p>
<p>孔子之丧，二三子皆绖而出。群居则绖，出则否。</p>
<p>“而出”二字衍文。“绖”者，衣吊服疑衰而加环绖也。五服之绖皆双纽，环绖独纽。“群居”者，孔子没，弟子皆庐于殡宫也。“出”，各以己事而有所往也。出不绖者，不疑于有丧。</p>
<p>右第五十四章。</p>
<p>易墓，非古也。易，以豉反。</p>
<p>“易”，治也；谓芟除培壅之。“古”，谓殷以上。古者，送形而往，迎精而反，贵精而轻形。周道大备，为人子者不忍忘亲，无所不至，乃有“易墓”之礼。若此类，从周之文可也。</p>
<p>右第五十五章。</p>
<p>子路曰：“吾闻诸夫子：丧礼，与其哀不足而礼有余也，不若礼不足而哀有余也；祭礼，与其敬不足而礼有余也，不若礼不足而敬有余也。”</p>
<p>夫子疾时之徒饰仪文而无哀敬之实，故为此言。然人能尽其哀敬之实，则礼之以节文其哀敬者自无不足，非礼为外而哀敬为内，可略外以专致于内也。</p>
<p>右第五十六章。</p>
<p>曾子吊于负夏，主人既祖，填池，推柩而反之，降妇人而后行礼。填，与“寘”同，支义反。推，吐回反。</p>
<p>负夏，卫地。“祖”者，古者远行，将行而饮酒为行始。孝子事死如事生，故于迁柩朝祖庙之后，日昃而设祖奠，为将就墓而饯之也。填，置，古字通用，设也。“池”以竹为之，衣以青布，象宫室之承霤，设于荒下为棺饰。饰棺者，先设帷，次设荒，而后加池，既置池则棺饰备矣。葬之前日，还柩向外而陈祖奠，商祝饰柩，主人降，妇人降，即位于阶间。于时或有吊者，主人拜于柩车东，柩不复还，则因柩以为位也。今推柩车而反之，使如在殡，主人复升，即未祖以前之位，而妇人不复反堂上，则其造次不成礼亦可见矣。</p>
<p>从者曰：“礼与？”曾子曰：“夫祖者，且也。且句，胡为其不可以反宿也。”从，才用反。与，以诸反。夫，防无反。</p>
<p>“且”，暂也。“宿”，次也。“祖”，暂为行始而未行，疑可以还车。</p>
<p>从者又问诸子游曰：“礼与？”从，与音皆同上。</p>
<p>从者疑不释，他日见子游而问之。</p>
<p>子游曰：“饭于牖下，小敛于户内，大敛于阼，殡于客位，祖于庭，葬于墓，所以即远也。故丧事有进而无退。”饭，扶晚反。</p>
<p>“牖下”，寝室南牖下。“户内”，寝中当户处。“阼”，阼阶上。“客位”，西阶上。“庭”，祖庙堂下墀。“即”，渐也。“进”，往；“退”，返也。孝子不忍遽远其亲，故远之必以其渐，然既远则不可复返。成功者退，人道之当然也，则还车受吊之非礼明矣。</p>
<p>曾子闻之曰：“多矣乎，予出祖者。”</p>
<p>“多”，犹赘也，过也。柩已启行，有赙而无吊。曾子既知主人之非，因言己不当于出祖之时而行吊，使主人疑于受吊之位，而不审以失礼也。</p>
<p>右第五十七章。篇内所记曾子之事，多未即合于礼，而就正于子游。故或疑其书出于子游之门人，而谓其诬曾子以崇子游。夫贤者所以大过人者，岂以其博习而速喻哉？夫子之称颜子曰：“有过未尝不知，知之未尝复行。”慎于过而勇于改，则视敏给而苟无过者，其切己自得之实为已多矣。故《论语》称“参也鲁”，而程子曰“参也竟以鲁得之”，固非浅学之所知也。</p>
<p>曾子袭裘而吊，子游裼裘而吊。</p>
<p>“裼裘”，羔裘缁衣，裼之以充美也。去饰则袭之，而不露其裼衣。此吊在初丧之时，以袭为变，主人成服，则吊者疑衰弁绖矣。</p>
<p>曾子指子游而示人，曰：“夫夫也，为习于礼者，如之何其裼裘而吊也。”“夫夫”，上防无反，下同。</p>
<p>朋友以责善为道，面折而庭争之可也。</p>
<p>主人既小敛，袒，括发；子游趋而出，袭裘带绖而入。曾子曰：“我过矣，我过矣，夫夫是也。”</p>
<p>“绖”，环绖。“带”者，加于吉冠之武上。始死不即变服者，哀遽无暇，且不忍即丧之也。礼从主人，主人未变，客不先变，主人袒而后客袭，主人括发而后客带绖。</p>
<p>右第五十八章。</p>
<p>子夏既除丧而见。</p>
<p>见于孔子。</p>
<p>予之琴，和之而不和，弹之而不成声。</p>
<p>“和”，调弦声，操曲也。</p>
<p>作而曰：“哀未忘也。先王制礼，而弗敢过也。”</p>
<p>“作而曰”者，夫子诏之之辞，悯其哀之未忘，而使裁之以礼也。</p>
<p>子张既除丧而见，予之琴，和之而和，弹之而成声。作而曰：“先王制礼，不敢不至焉。</p>
<p>“至”，合也。恕其哀之不足，而谓其节情以求合于礼。盖虽为奖借之辞，而不足之意亦寓乎其中矣。</p>
<p>右第五十九章。</p>
<p>司寇惠子之丧，子游为之麻衰，牡麻绖。为，于伪反。下同。衰，七雷反。</p>
<p>司寇惠子，名兰，卫公子郢之子，灵公之孙。“麻衰”，谓十五升布，吉服之布也。朋友之吊服用疑衰，十四升半，而此如吉者，示不为之衰也。其异于吉服者。削幅如衰制。“绖”，绞绖。“牡麻”，枲麻，齐衰之绖也。惠子废适立庶，子游为之绞绖，若哀其无主，以起问者而救其过。盖与檀弓之“免”同意。</p>
<p>文子辞，曰：“子辱与弥牟之弟游，又辱为之服，敢辞。”子游曰：“礼也。”</p>
<p>文子，惠子之兄。弥牟，其名。“辞”者，辞其绞绖。非礼而言“礼”者，矫说以使深思之。</p>
<p>文子退，反哭。</p>
<p>吝过不改，若未喻然。</p>
<p>子游趋而就诸臣之位。</p>
<p>家臣位在宾后。因其不改，复深自贬抑；若谓不能责善，不足列于朋友。</p>
<p>文子又辞曰：“子辱与弥牟之弟游，又辱为之服，又辱临其丧，敢辞。”</p>
<p>“临”者，上视下丧之辞。居臣位而言“临”者，谦辞。</p>
<p>子游曰：“固以请。”文子退，扶適子南面而立。適，丁历反。</p>
<p>“南面”者，主人拜宾之位，在西阶下。众主人在其后东面，適子先已废，就众主人之位，文子感子游之固诤，因扶適子正主人之位。嗣子定位于初丧，其后即以世其家矣。</p>
<p>曰：“子辱与弥牟之弟游，又辱为之服，又辱临其丧，虎也敢不复位。”复，芳服反。</p>
<p>虎，適子名。</p>
<p>子游趋而就客位。</p>
<p>大反正也。不去绞绖者，嫌于亟暴其过，俟他日乃易之。废适立庶，拂人道之大经，恶之大者也，出于死者之乱命，而死者吾友也，固不当使陷于恶而莫之救。若其为生者之私意，则朋友之为死者而伸大义，尤不容已。然而檀弓、子游不昌言直诤，而寓讽于服位之间者，何也？凡人骨肉之恩有所轩轾，而奸人乘间以乱之，则必巧为之辞以拒谏，未有争而能胜者也。痛之深，则谏之必隐，使其自悟而改焉，则辩论息而己不居功，可以全人天性之爱，斯已善矣。若其怙终而不改，则亦末如之何而自尽焉耳。虽然此朋友之道，而非忠臣之以正其君者也。李泌以三世老臣，居宾友之间，而审陈婉谕以止德宗之失，惟其时而已矣。若近者东林诸君子之力争福邸，自出于不容已，而议者乃责其过激。不知奸邪之势已昌，而乘与高拱，不得一进其从容之论。救焚拯溺而安步怡声以行之，非秦越其君父者不能为尔也。</p>
<p>右第六十章。</p>
<p>将军文子之丧，既除丧，而后越人来吊，主人深衣练冠，待于庙，垂涕洟。</p>
<p>文子，惠子兄弥牟。将军，其官也。大夫三月而葬，吊者毕至。越人去中国远，使不时达，而蛮夷不娴于礼，故除丧而后吊。“主人”，文子之子简子瑕也。“深衣”之制，孤子纯以素。“练冠”，小祥之冠，丧冠去绖也。自目出曰“涕”，自鼻出曰“洟”；言“垂”者哭不以声也。吊必于寝，而“于庙”者，主已入庙也。</p>
<p>子游观之，曰：“将军文氏之子，其庶几乎！亡于礼者之礼也，其动也中。”</p>
<p>“亡于礼”，谓礼所无也。礼所无而能酌为之礼，不失其志哀居约之道，而抑不徇人以逾制，庶几无过不及而合于中矣。</p>
<p>右第六十一章。</p>
<p>幼名冠字，五十以伯仲，死谥，周道也。冠，古乱反。</p>
<p>“伯仲”，谓不复称字，但以伯仲叔季称之；如今之称行也。周尚文，故四易名而弥尊，顾当其称名则面亦名之，当其不名则背亦不名之。不如后世之面谀而背憎也。</p>
<p>右第六十二章。</p>
<p>绖也者，实也。</p>
<p>在首与要皆谓之“绖”，以实有哀戚之心，故云“绖”也。此章上下盖有阙文。</p>
<p>右第六十三章。</p>
<p>掘中霤而浴，毁灶以缀足；及葬，毁宗躐行，出于大门，殷道也。</p>
<p>“掘”者，为坎以弃浴余之水。“中霤”，当室中也；周人掘坎于阶间，在户外矣。“缀”，拘也。拘正其足，勿使辟戾，可受屦也。“毁灶”者，彻灶甓堛为之，周人缀以燕几。“宗”，庙也。“躐”，凌也。行神之位在庙门西，生者出行，则设主于此以祭行。殷人殡于庙，及出葬，则坏庙西垣以出，不复为行神之位，凌躐而过之。周人殡于寝，迁于祖，而行出入皆由门矣。“出于大门”，谓不殡于寝，不涉中门也。殷人质，以死者不复有事于寝庙，因悲愤毁掘之而不恤其后，哀之至也。</p>
<p>学者行之。</p>
<p>“学者”，学于孔子者。孔子殷人而用殷礼，不忘其本。学者不必殷后而不用周制，则亦学圣人而徒得其迹者也。</p>
<p>右第六十四章。</p>
<p>子柳之母死，子硕请具。子柳曰：“何以哉？”子硕曰：“请粥庶弟之母。”子柳曰：“如之何其粥人之母以葬其母也？不可。”既葬，子硕欲以赙布之余具祭器。子柳曰：“不可。吾闻之也，君子不家于丧。请班诸兄弟之贫者。”粥，之六反。</p>
<p>子柳，盖泄柳。孟子曰：“子柳、子思为臣。”子硕，其母弟也。独言“子柳之母”者，冢子为丧主也。“具”，葬具。“以”，用也。“布”，钱也。“家”，谓因之以利其家。“班”，颁，通。君子之用财也，即物自尽而不愿乎其外，故仁不伤物，义不擅利，贫而不乱，有余而不私。若子柳者其可矣。</p>
<p>右第六十五章。</p>
<p>君子曰：“谋人之军师，败则死之；谋人之邦邑，危则亡之。”</p>
<p>二千五百人为“师”，万二千五百人为“军”。“邦”，国；“邑”，都邑也。“亡”，谓引罪受放逐，以避贤也。与其谋则成败与共，义也。故君子不轻与人之谋，苟有谋焉。必誓以死亡，则竭忠致慎而不敢为侥幸之计也。</p>
<p>右第六十六章。</p>
<p>公叔文子升于瑕丘，蘧伯玉从。文子曰：“乐哉斯丘也，死则我欲葬焉。”蘧伯玉曰：“吾子乐之，则瑗请前。”从，才用反。乐，卢各反。</p>
<p>公叔文子，卫大夫，献公之孙，名拔。“乐”者，欣赏其林泉。“前”，谓先死而葬之也。瑕丘非文子之都邑，伯玉以为苟不顾己有而夺之，则人皆可夺，而己将先夺之矣，以刺文子而止其邪心也。</p>
<p>右第六十七章。</p>
<p>弁人有其母死而孺子泣者。孔子曰：“哀则哀矣，而难为继也。夫礼为可传也，为可继也，故哭踊有节。”夫，防无反。</p>
<p>弁，鲁下邑。“孺子泣”，声无节也。“继”，谓可终始。“传”，人可取法也。夫子之意非以讥弁入芝过，盖以明先王制礼哭踊有节之故，欲其可传而可继，则人得与于礼而行之久也。若夫至性之士，当创深痛巨之时，岂暇谋其继而虑其不可传哉？</p>
<p>右第六十八章。</p>
<p>叔孙武叔之母死，既小敛，举者出尸出户，六字句袒，且投其冠，括发。子游曰：“知礼！”</p>
<p>“出尸出户”，谓举尸而出也。《礼》：既小敛，主人袒，括发于房，士乃举尸出。侇于堂，主人奉之。武叔不先变服待尸出户，不亲奉尸而自有事于袒、括，又袒、括不于隐处而对众投冠，其骄慢鄙野莫甚焉。故子游反言以嗤之。</p>
<p>右第六十九章。</p>
<p>扶君，卜人师扶右，射人师扶左。君薨，以是举。卜，本“仆”字之误。</p>
<p>“扶”，谓疾革时。“仆人”于《周礼》为大仆，谓之“仆人”者，诸侯之仆也。“师”，官之长也。“举”，谓小敛迁于堂，大敛迁于棺。仆人、射人，皆以礼赞正君之服位者，故令扶且举，以正其终也。</p>
<p>右第七十章。</p>
<p>从母之夫、舅之妻，二夫人相为服，君子未之言也。或曰：同爨缌。从，才用反。“夫人”之“夫”，防无反。为，于伪反。</p>
<p>“从母”，母之姊妹。“舅”，母舅。“二夫人”者，言此二等人，谓之“夫人”者，言服绝而犹夫人也。“相为”，报也。异姓之服，一推而止。由母而推及从母与舅，恩所可及也；由从母而推及其夫，由舅而推及其妻，则远矣。故礼不为服，而彼亦不相为报，礼文所无，君子不以为阙。“或曰同爨缌”者，流俗之言耳。若同爨，则视“朋友皆在他邦为之袒免”，其可与？</p>
<p>右第七十一章。</p>
<p>丧事欲其纵纵尔，吉事欲其折折尔。</p>
<p>“事”，执事也，谓诏相助奠。“纵纵”，敏疾貌。“折折”，详缓貌。哀斯迫，敬斯和，哀敬生于心则貌必肖之。</p>
<p>故丧事虽遽，不陵节；吉事虽止，不怠。</p>
<p>“陵节”，冗沓失序也。“止”，谓止已乃复及后事。“怠”，濡迟废事也。无哀敬之实，则欲纵纵而陵节，欲折折而怠矣。</p>
<p>故骚骚尔则野，鼎鼎尔则小人。君子盖犹犹尔。</p>
<p>“骚骚”，扰动貌。“鼎鼎”，滞重不行貌。“小人”，谓如怀奸慝也。“犹犹”，舒疾中度而不自失之意。</p>
<p>右第七十二章。</p>
<p>丧具，君子耻具。一日二日而可为也者，君子弗为也。</p>
<p>“丧具”，送死之具。“具”，备也。“一日二可为也”者，绞之属，具则无欲生其亲之心也。“耻”者，耻失其本心。</p>
<p>右第七十三章。</p>
<p>丧服，兄弟之子犹子也，盖引而进之也；嫂叔之无服也，盖推而远之也；姑姊妹之薄也，盖有受我而厚之者也。推，此园反。远，于怨反。</p>
<p>“犹子”，犹为众子，期也。“薄”，谓已嫁而降服大功。“受”，承也。“厚之”者，其夫为之期也。引而进之以笃恩，推而远之以别嫌，有受我厚者则薄之，以正三从之义也。</p>
<p>右第七十四章</p>
<p>食于有丧者之侧，未尝饱也。</p>
<p>旧说章首脱“孔子”二字，义见《论语》。</p>
<p>右第七十五章。</p>
<p>曾子与客立于门侧，其徒趋而出。曾子曰：“尔将何之？”曰：“吾父死，将出哭于巷。”曰：“反，句哭于尔次。”曾子北面而吊焉。</p>
<p>“其徒”，从学于曾子之家者。“父死”，死于异国，凶问适至也。“次”，所馆之室也，授人馆则使其人专之。“北面”者，宾位，示不自主其室也。</p>
<p>右第七十六章。</p>
<p>孔子曰：“之死而致死之，不仁而不可为也；之死而致生之，不知而不可为也。知，占义反。</p>
<p>“之”，往也；谓亲已往即于死也。“致”，成也；言成乎其死与生也。事死不如事生，则无不忍死其亲之心，以生事加于死者，则昧死生之理，故酌乎二者之间而明器制焉。</p>
<p>“是故竹不成用，瓦不成味，木不成斫，琴瑟张而不平，竽笙备而不和，有钟磬而无簨虡。其曰明器，神明之也。”味，与“沬”同，亡曷反。簨，与“筍”同。</p>
<p>“竹”，笾也。“不成用”，无縢缘也。“瓦”，谓盘匜浴器。“味”，也。“不成味”者，有璺隙而不可浣也。“木”，豆也。“不成斫”者，虽斫而疏简不光洁也。“张”，加弦也。“平”，亦和也。谓和之而中宫商也。“备”，谓备其簧管之数。“不和”，吹之不成声也。庋钟磬之架，横者曰“簨”，植者曰“虡”。“无簨虡”，不县也。“神”，气之灵也。“明”，理之丽也。理气之伸则生，而人屈则死而鬼。死者之神明不异于人，故以生者之器送之，而非赘。然神明返于漠而无形用，故器不适用而非缺。所以事神明之道当如此也。</p>
<p>右第七十七章。</p>
<p>有子问于曾子曰：“问丧于夫子乎？”曰：“闻之矣，丧欲速贫，死欲速朽。”丧，息浪反，下同。</p>
<p>“丧”，仕失位也。“问”者，问处丧之道。“闻之”者，虽未尝问，尝闻论及之也。时夫子已没，二三子追讨究之。</p>
<p>有子曰：“是非君子之言也。”曾子曰：“参也闻诸夫子也。”有子又曰：“足非君子之言也。”曾子曰：“参也与子游闻之。”有子曰：“然。然则夫子有为言之也。”曾子以斯言告于子游。子游曰：“甚哉！有子之言似夫子也。昔者夫子居于宋，见桓司马自为石椁，三年而不成。夫子曰：’若是其靡也，死不如速朽之愈也。’死之欲速朽，为桓司马言之也。参，如字，俗读如“葠”者误。司，相吏反。“有为”“为桓”之“为”，俱于伪反，下同。</p>
<p>桓司马，向魋。“三年未成”，砻琢极工巧也。</p>
<p>“南宫敬叔反，必载宝而朝。夫子曰：’若是其货也。丧不如速贫之愈也。’丧之欲速贫，为敬叔言之也。”丧，息浪反。朝，直遥反。</p>
<p>敬叔，鲁大夫孟孙阅，尝失位出奔，后得反鲁，载其宝以谒君，因行赂也。“货”，谓以货贿干求禄位。</p>
<p>曾子以子游之言告于有子。有子曰：“然。吾固曰非夫子之言也。”</p>
<p>谓非夫子论定之旨。</p>
<p>曾子曰：“子何以知之？”有子曰：“夫子制于中都，四寸之棺，五寸之椁，以斯知不欲速朽也。昔者夫子失鲁司寇，将之荆，盖先之以子夏，又申之以冉有，以斯知不欲速贫也。”</p>
<p>中都，鲁下邑，今汶上县。孔子为其邑宰。“制”，立法示民也。君子于贫富死生之际，安土顺命而无所容心，其曰“丧欲速贫，死欲速朽”，固嫌于有心而失之激；而有子非之，以为“丧不欲贫，死不欲朽”，则役意于不欲而外物得以动其心，愈为失矣。若中都棺椁之制，圣人定典礼以尽为人子者之心，初非使人之自谋其死事；而子夏之先，冉有之申，以择所主而慎进退之礼，为行道计，尤非忧馆谷而预图之，则皆不足以证圣人之不欲贫朽。有子之言，务为通广足，以便人情而侈，识量，然已不免下合于流俗，则又不如曾子之虽矫而能守之以约也。夫子没，二三子分门立论而圣道岐。子游过誉有子，而孟子记其欲以师事之，曾子独以为不可。则言论虽诎，而心得之浅深自有不容掩者。学圣人者，以曾子为法，而勿躐等以希通，则虽未至于圣人之广大，亦可以寡过而无下陷流俗之忧矣。右第七十八章。</p>
<p>陈庄子死，赴于鲁。鲁人欲勿哭。</p>
<p>陈庄子，齐大夫，名伯，陈恒之孙。君无哭邻国大夫之礼，大夫死，亦不敢赴于邻国。陈氏擅齐，僭行赴告。鲁秉周礼，故不欲受其胁。</p>
<p>缪公召县子而问焉。缪，莫卜反。县，胡涓反。</p>
<p>县子，鲁大夫，时以为知礼，故缪公使质正之。</p>
<p>县子曰：“古之大夫，束之问不出竟，虽欲哭之，安得而哭之？今之大夫，交政于中国，虽欲勿哭，焉得而弗哭？且臣闻之，哭有二道：有爱而哭之，有畏而哭之。”竟，居影反。焉，于虔反。</p>
<p>“古”，谓鲁成、宣以前。“束”，束帛。“”，脯。“问”，使也。“政”，谓盟会征伐之事。“爱而哭之”，情之正也；“畏而哭之”，则以势夺其情而民彝亡矣。人君以礼立身，奚强御之足畏？县子挟强臣以恐喝其君，而以畏为哭之一道，其无忌惮甚矣。</p>
<p>公曰：“然。然则如之何而可？”县子曰：“请哭诸异姓之庙。”于是与哭诸县氏。</p>
<p>鲁人之欲勿哭，正也。缪公怵于势而有疑，县子倡邪说以取必其君，而典礼遂乱。古者因其人而交，则哭于其家。观缪公之哭于县氏，则县子为陈氏之私交，而下比干君、市恩固党之情，具可见矣。</p>
<p>右第七十九章。</p>
<p>仲宪言于曾子曰：“夏后氏用明器，示民无知也。殷人用祭器，示民有知也。周人兼用之，示民疑也。”</p>
<p>仲宪，原思也。“言”者，自述其见之辞。“无知”，谓死者神合于漠，不与生同知觉。“有知”，谓形萎而神不亡，知觉同于生也。谓死者无知而无所用，故“用明器”。谓死者为有知而可以生人之用事之，故“用祭器”。“疑”者，疑其若有若无也。按士之礼，无祭器，而此言“周人兼用”者，或大夫以上之礼。</p>
<p>曾子曰：“其不然乎！其不然乎！夫明器，鬼器也。祭器，人器也。夫古之人胡为而死其亲乎？”夫，防无反。为，于伪反。</p>
<p>“鬼器”，谓为死者特设之也。“人器”，孝子以己所用者奉其亲也。二者皆以尽孝子无已之心耳。若死者之不复能用生人之器，则其理甚明，必不容疑其为有知矣。古之人岂忍致其亲于死乎？亲诚已死，欲致之生而固不可得也。如仲宪之说，则殷人以死者为有知，将同于近世释氏之旨；而谓周人疑之，则周之先王亦未晓然于生死屈伸之义矣。故曾子重非之。</p>
<p>右第八十章。</p>
<p>公叔木有同母异父之昆弟死，问于子游。子游曰：“其大功乎？”</p>
<p>公叔木，卫公叔文子之子。郑氏谓“木”当为“朱”，《春秋》作“戍”。“同母异父之昆弟”，父死而母改嫁所生者。子游疑其当服大功，盖降于兄弟一等，视为人后者为其昆弟及女子适人为其昆弟之服，亦非礼之正也。</p>
<p>狄仪有同母异父之昆弟死，问于子夏。子夏曰：“我未之前闻也。鲁人则为之齐衰。”为，于伪反。齐，子斯反。衰，七雷反。下同。</p>
<p>礼无其文，子夏自言“未之闻”，则意在无服矣。言“鲁人之齐衰”者，著流俗之失尔。</p>
<p>狄仪行齐衰。今之齐衰，狄仪之问也。</p>
<p>“今”，记者时。狄仪不审于子夏之微辞，徇鲁俗之失，则非子夏答之之弊，而狄仪之不善于承教也。同母异父之昆弟，《丧服》既所未有，以义例推之，其疑以为当有服者，因母而一推之也。乃初未同居之继父与出母之父母兄弟皆不为之服，是嫁出之母不能推及其夫与父母兄弟，而况其子乎？且为人后者，不为其出母服。公叔木为文子后，则母已嫁而不得为之服，又何有于其子邪？是大功之说已非，而狄仪竟以昆弟之服服之，徇私恩，贼一本，均人道于禽兽而大伦泯矣。二贤不正辞以诏之，而启不肖者之滥觞，亦未为无过也。</p>
<p>右第八十一章。</p>
<p>子思之母死于卫。</p>
<p>伯鱼卒，妻嫁于卫，至是死，子思往赴之。</p>
<p>柳若谓子思曰：“子，圣人之后也。四方于子乎观礼，子盖慎诸！”</p>
<p>子之于父母，哀至而丧礼，称之，苟尽其极，天下自取则焉，非以为四方观瞻故而加慎也。柳若以子思之母既嫁则视出母，而丧礼之厚薄必殊，故欲其加慎。然人子不幸而处此，则亦循理顺命，以止乎义之所得为而无所容心。以故为之表异，则柳若之言亦过矣。</p>
<p>子思曰：“吾何慎哉？吾闻之：有其礼，无其财，君子弗行也，有其礼，有其财，无其时，君子弗行也。吾何慎哉？”</p>
<p>决言其无所慎者，以己不适为丧主也。“礼”，谓尊卑之制。“时”，己所值之时地也。《礼》：嫁母之丧，赠襚不逾主人。虽礼所得为，财所可给，而非己可致之时矣。孔氏自子思始不丧出母，嫁犹出也；而母之出者，父尝以礼遣之，是有父命矣。则私恩犹可以伸，而《礼》有服朞之文。若父死而嫁，则因父之不能制命，而母以己私意背其夫家，其自绝于夫也尤甚。故《丧服》惟言“父卒继母嫁，从为之服”，盖恤其夫死无所从而加之厚。若生己之母，既已有子，可从而再嫁，则情无可恤，其或服或否，一听人子之自裁，而先王不为之制服，其义深矣。子思言“无其时”而非己所当慎意者，不为之服与。</p>
<p>右第八十二章。</p>
<p>县子琐曰：“吾闻之，古者不降，上下各以其亲。县，胡消反。</p>
<p>子琐，县子字，盖鲁人。“古”，殷以上也。《周礼》：自期以下，诸侯绝，大夫降。自世父以上曰“上”，自昆弟以下曰“下”，各如其服服之。</p>
<p>“滕伯文为孟虎齐衰，其叔父也。为孟皮齐衰，其叔父也。”为，于伪反。齐，子斯反。衰，七雷反。</p>
<p>滕伯，殷诸侯，至周而亡，乃以其地封叔绣。文，滕伯名。殷无谥，故以名传。上“其”，其孟虎。下“其”，其滕伯也。孟虎，滕伯之叔父；孟皮，滕伯之从子，皆如其亲而服期不降。此殷礼之仅传，而县子因举以为证也。周道尊尊而立宗以统族，故自大夫得祭其祖而别为宗，于是而有宗子；诸侯则臣诸父昆弟，故有降服。后世爵不世传而宗法不立，则贵不掩亲，一用殷礼可也。</p>
<p>右第八十三章。</p>
<p>后木曰：“丧，吾闻诸县子曰：’夫丧不可不深长思也，买棺外内易。’我死则亦然。”县，胡涓反。夫，防无反。易，以豉反。</p>
<p>后木，鲁公族，惠伯巩之后。《春秋传》作“郈”。“易”，治也；谓髹漆密。县子本言人子送死当详虑其变，治棺未密，或有渗漏，非人子所忍言而不可不虑及之。后木恐其子之不知，故预为戒令。送死乃人子之大事，固不可使子迷陷于大悔；而自言之，则又嫌于自奉而不达于死生之故。所以古人易子而教之，为此类也。</p>
<p>右第八十四章。</p>
<p>曾子曰：“尸未设饰，故帷堂。小敛而彻帷。”仲梁子曰：“夫妇方乱，故帷堂。小敛而彻帷。”</p>
<p>尸未设饰，孝子不欲人见，故既复而帷堂。小敛，尸饰矣，而后彻帷。仲梁子之言非也。未小敛以前，主人坐于床东，西面，主妇侠床，东面，众妇人位于户外，众兄弟位于堂下，何乱之有？帷固不为生人设也。</p>
<p>右第八十五章。</p>
<p>小敛之奠，子游曰：“于东方。”曾子曰：“于西方，敛斯席矣。”</p>
<p>已小敛，自室而迁于阼，故奠于东方。已大敛，自阼而殡于西阶，乃奠于西方。小敛依于尸，不别为位而设席。大敛尸已藏，必别为神位，乃设席。子游之言是也。曾子谓敛则设席，席必在西，而疑奠之亦必于西，是沿一失而成再误也。</p>
<p>小敛之奠在西方，鲁礼之末失也。</p>
<p>“末”，末世也。明曾子沿鲁末世之失而误也。</p>
<p>右第八十六章。</p>
<p>县子曰：“绤衰裳，非古也。”县，胡涓反。衰，七雷反。</p>
<p>“绤”，葛之粗者。“”，治缕如小功而成布四升半。“裳”，“衰”之“裳”也。或言“衰”或言“裳”者，互文。“古”，谓殷以上。周制以葛为大功之受服，于是而有“绤衰”；诸侯之大夫为天子衰，于是而有“裳”。殷以上质，皆所无也。然则殷人大功之受服用小功之麻，诸侯之大夫为天子服大功与？</p>
<p>右第八十七章。</p>
<p>子蒲卒，哭者呼灭。子皋曰：“若是野哉！”哭者改之。</p>
<p>子蒲，姓未详；灭，其名也。哭者或其尊行，然周人死则讳之，不得以尊斥卑矣？故子皋责之。子皋，旧说以为高柴。</p>
<p>右第八十八章。</p>
<p>杜桥之母之丧，宫中无相，以为沽也。相，亮反。沽，公户反。</p>
<p>“相”者，以孝子哀乱，恐迷失礼节，故遣人诏赞之。宫中之相，则内御以相妇人者也。“沽”，与“楛”同，粗略也。《士丧礼》无立相之文，大夫以上或乃有之。杜桥，名位不显，无相其宜也，而时人讥其粗略，则士僭大夫之礼，习为固然，久矣。</p>
<p>右第八十九章。</p>
<p>夫子曰：“始死，羔裘玄冠者，易之而已。”</p>
<p>“羔裘玄冠”，朝服也。礼，养疾者服朝服。始死，易以深衣素弁。《士丧礼》略其文，夫子特补出之。</p>
<p>羔裘玄冠，夫子不以吊。</p>
<p>吊者且易之，则主人可知。故记者引以证之。</p>
<p>右第九十章。</p>
<p>子游问丧具。夫子曰：“称家之有亡。”称，尺证反。</p>
<p>人子送死之情自无所不至，然不可枉道失节，干求非分以辱亲也。</p>
<p>子游曰：“有亡恶乎齐？”夫子曰：“有，毋过礼。苟亡矣，敛首足形，还葬，县棺而封，人岂有非之者哉。”恶，温都反。还，疾缘反。县，胡涓反。封，与“空”同，彼验反。</p>
<p>“齐”，谓合于礼之恒制，无赢缩也。“敛手足形”，服不备也。按《士丧礼》：袭衣三称，明衣不在算，小敛十九称，大敛三十称。不及此者，敛手足形而已。“还葬”者，不能备礼器也。“县棺”，谓不设碑，无羡道也。“窆”，下棺也。丧具不备，人子之心虽不得恔，而可谅于人，则无愧于理，亦可以安之若命，而较妄取以辱其父母者为愈矣。</p>
<p>右第九十一章。</p>
<p>司士贲告于子游曰：“请袭于床。”子游曰：“诺。”县子闻之曰：“汰哉叔氏！专以礼许人。”县，胡涓反。</p>
<p>“袭”，浴尸已，初衣尸也。《周礼》，司士“大丧作士掌士”，则惟君之丧为司士所掌，此盖治鲁侯之丧也。“袭于床”者，士礼。诸侯必别有次，今其礼亡，无所考尔。贲欲以士礼加之诸侯，而子游许之，故县子讥焉。“汰”，过也。按言子游与县子不同时，此子游盖鲁君之叔，与言子游同字者也。旧说“叔氏”言偃字，非。偃字子游，不应更字叔也。</p>
<p>右第九十二章。</p>
<p>宋襄公葬其夫人，醯醢百甕。曾子曰：“既曰明器矣，而又实之！”</p>
<p>宋襄公，名兹父，曾子盖闻而追论之。夏后氏用明器，虚其半。殷人用祭器，亦实其半。周人兼用二器，实人器而虚鬼器。宋用殷礼，非明器也，然尽实之而又有百甕之多，则亦失矣。顾曾子“明器”之讥，亦未为得也。</p>
<p>右第九十三章。</p>
<p>孟献子之丧，司徒旅归四布。夫子曰：“可也。”司，相吏反。</p>
<p>“司徒”，家司徒。按《周礼》，家有宗人、司马、士，而无司徒。孟氏之有司徒，僭也。“旅”，如天子旅见诸侯之礼。“四布”，四方所赗之布泉。“归”者，敛而致之主人也。丧礼：“书赗于方”，既各以其名物告，则旅敛之可矣；“知生者赙”，则是交于生人之道，礼容简略，可不同于含襚。然“可”者，仅可之辞。按《士丧礼》，宾赙必各致之。</p>
<p>右第九十四章。</p>
<p>读赗，曾子曰：“非古也。是再告也。”</p>
<p>“读赗”者，汇书赙物于方，柩车将行，史读之柩前，以荣其多也。宾致赙已告矣，又读之，是再告而渎也。“古”，谓殷时，言周制之非也。</p>
<p>右第九十五章。</p>
<p>成子高寝疾。庆遗入请，曰：“子之病革矣。如至乎大病，则如之何？”遗，于季反。革，纪力反。</p>
<p>成子高，齐大夫国成，字子高。庆遗，庆封之族人也。“大病”，谓死也，讳之之辞。“如之何”者，问其后事。</p>
<p>子高曰：“吾闻之也，生有益于人，死不害于人。吾纵生无益于人，吾可以死害于人乎哉？我死，则择不食之地而葬我焉。”</p>
<p>“食”，谓龟食墨也。《书》曰：“惟洛食。”食，则其兆吉也。不吉之地，人所弃者，择而葬己，则凡葬具之薄可知已。庆氏擅齐，将为乱，子高自伤不能救止，故欲贬己薄葬，令之速朽，因以讽刺庆氏焉。</p>
<p>右第九十六章。</p>
<p>子夏问诸夫子曰：“居君之母与妻之丧，居处言语饮食衎尔。”</p>
<p>“问诸”，谓因问而闻之也。“衎尔”，自得貌。君之母妻，尊而不亲，哀所不至，居食言语弗变，所废者冠昏燕乐而已。妇人为夫之君服期，亦应然。</p>
<p>右第九十七章。</p>
<p>宾客至，无所馆。夫子曰：“生于我乎馆，死于我乎殡。”</p>
<p>苟授之馆则死生不可易节。故当其无所馆之时，自非志义之合，不可轻馆之也。孟子曰：“观近臣，以其所为主。”</p>
<p>右第九十八章。</p>
<p>国子高曰：“葬也者，藏也，藏也者，欲人之弗得见也。是故衣足以饰身，棺周于衣，椁周于棺，土周于椁。反壤树之哉。”</p>
<p>“周”者，足以藏之而止也。“壤”，茔兆也。古之葬者，不封不树，以骨肉归于土，因其自然而不为虚设。后世始为茔兆而封树之。孝子之情无已而不忍忘，先王亦因之矣。若夫欲人之弗知而隐没以秘之，则自非得罪幸免而敛怨于人者，亦奚必以此为虑乎？齐求崔杼之墓而戮其尸，惟其为崔杼也。子高矫之，而以私意窥古人之用心，不亦诬乎！嬴政锢三泉，曹操为疑冢，皆此等启之也。</p>
<p>右第九十九章。</p>
<p>孔子之丧，有自燕来观者，舍于子夏氏。子夏曰：“圣人之葬人与，人之葬圣人也，子何观焉？</p>
<p>“舍”，馆。“氏”，家也。孔子卒，时伯鱼已没，子思幼，弟子治其事。故子夏答以谦辞，言不足为法也。</p>
<p>“昔者夫子言之曰：’吾见封之若堂者矣，见若坊者矣，见若覆夏屋者矣，见若斧者矣。从若斧者焉。’覆，孚救反。夏，户雅反。</p>
<p>“堂”，屋基。“若堂”者，方广而卑也。“坊”，堤也。“若坊”者，纵长而横狭。屋两出檐曰“夏屋”。“若夏屋”，广而中起脊，前后垂也。“若斧”者，直长而上锐也。惟若斧者，事易功约而与棺圹之形相当，故夫子谓当从之。</p>
<p>“马鬣封之谓也。</p>
<p>子夏以俗名释之。古者马必剪鬣，簇起向上，故若斧者。时俗谓之“马鬣封”。</p>
<p>“今一日而三斩板，而已封，尚行夫子之志乎哉！”</p>
<p>“斩板”，谓升板更筑，则斩其约板之绳。“三斩板”，凡筑三板也。一日而封已成，功约易竟也。“尚”，庶几也。</p>
<p>右第一百章。</p>
<p>妇人不葛带。</p>
<p>此言斩衰、齐衰之受服也。男子重首，妇人重腰。卒哭，则男子变牡麻带而易以葛，首绖不变，妇人则易首绖以葛，而不变麻带；不变重者。大功以下，则妇人亦变葛带，轻也。</p>
<p>右第百一章。</p>
<p>有荐新，如朔奠。</p>
<p>在殡，朔日必有特奠，具宰牲，设黍稷。荐新，则亦如其礼。</p>
<p>右第百二章。</p>
<p>既葬，各以其服除。</p>
<p>或葬在三月之外，则缌虽除，小功虽变，必以其服会葬。既葬，则自变除之，不视主人也。</p>
<p>右第百三章。</p>
<p>池视重霤。重，直龙反。</p>
<p>“池”，柳车帷檐竹笭，“重霤”，承檐水下注者，今之枧也。天子檐四注，皆有重霤；诸侯三，缺其后；大夫二，惟前后设之；士，惟前一。丧车之池悬于帷者亦如之。</p>
<p>右第百四章。</p>
<p>君即位而为椑，岁一漆之，藏焉。椑，蒲历反。藏，才浪反。</p>
<p>“君”，国君也；言国君则天子可知。“椑”，亲身之杝棺也。“岁一漆”，示若未成且益固也。“藏”者，置物其中不虚也。大夫以下力虽有余，不预治棺者。诸侯有守国，大夫无守家，不怀土而即安也。</p>
<p>右第百五章。</p>
<p>复、楔齿、缀足、饭、设饰、帷堂，并作。复，芳服反。饭，扶晚反。</p>
<p>“楔齿”，以角柶置齿间，不使急闭，不受含也。“缀足”，以几跗拘足，使勿辟戾，可受履也。“饭”，含也。“设饰”，撤尸故衣，加新衣也。“并作”者，一时次第作之，中间无哭踊，见宾之事也。此殷礼也。周则设饰饭在浴尸之后，中间有见宾、接君命之事矣。</p>
<p>父兄命赴者。</p>
<p>“父”，诸父。“兄”，从兄。亦谓于上六者并作之时，父兄命之，不待主人。按《士丧礼》，赴者主人自命之。此亦殷礼，而记者取之。盖“丧事欲其纵纵”之意。</p>
<p>右第百六章。</p>
<p>君复于小寝、大寝、小祖、大祖、库门、四郊。</p>
<p>“君”，统天子、诸侯而言。“小寝”，内寝，《春秋》“公薨于小寝”，是已。“大寝”，路寝。“小祖”，群庙。“大祖”，天子始祖、诸侯太祖庙也。“库门”，天子则皋门也。国外三十里曰“郊”，有郊关。复于寝、祖、门，以服；郊，建乘车，以其绥。尊者则求之备，凡生所有事之处，皆意其精爽凭之也。</p>
<p>右第百七章。</p>
<p>丧不剥奠也与？祭肉也与？与，以诸反。</p>
<p>“不”，犹言不有也。“剥”，露也；谓不巾覆也。丧之朝夕奠脯醢醴酒，覆俎以功布。盖奠以栖神，非若祭之欲其歆飨，而朝奠至莫乃彻，夕奠至旦乃彻，必幂覆之以远尘垢。其但用脯醢而不以牲杀者，哀则废食之象，意死者之不安味，不以备物为诚也。惟朔月之奠，则用特豚盛其礼，于是而不用巾覆。故言：“丧不有剥奠者与？其惟朔奠之祭肉者与？见常奠之不尔也。”</p>
<p>右第百八章。</p>
<p>既殡，旬而布材与明器。</p>
<p>“布”，置也。“材”，椁材。自天子至士，葬有缓急，而材器繁简亦异，皆旬而布之，比葬而具也。</p>
<p>右第百九章。</p>
<p>朝奠日出，夕奠逮日。</p>
<p>“逮日”者，及日未没。必见日者，礼不行于暗也。</p>
<p>右第百一十章。</p>
<p>父母之丧，哭无时。</p>
<p>朝夕哭者，为宾及众有服者设尔。人子哀至则哭，何时之有！</p>
<p>使必知其反也。</p>
<p>义未详。盖上有阙文，或为虞祭言之。</p>
<p>右第百一十一章。</p>
<p>练：练衣，黄里、缘。缘，悦涓反。</p>
<p>“练”，小祥以后之服也。“练”，麻加练治者。“练衣”，中衣也。“”，浅绛色。中衣，所以承衰者，其上服仍衰。</p>
<p>葛要绖，绳屦无；</p>
<p>男子重首，易其轻，故首绖仍麻而要用葛。妇人则葛首绖而要仍麻。“绳屦”，以麻为之。“”，屦头鼻也，去之不为饰。</p>
<p>角瑱；</p>
<p>“瑱”，充耳，吉则用玉。用角者，不备饰也。</p>
<p>鹿裘衡长袪。衡，与“横”同。</p>
<p>吉时麛裘，丧则鹿裘。“衡”，横广也。“长”，纵长也。“袪”，缘袖口也。未练以前，鹿裘狭短，袖不缘。练，可稍致饰矣。</p>
<p>袪，裼之可也。</p>
<p>有袪缘则可备饰，加裼衣可矣。“裼”，盖以素衣。裼衣承中衣，中衣承衰，变吉者必以其渐，盖人情之次第，即天理自然之节文也。不然，一旦去凶而即吉，当有非心之所安者。此先王制礼之精意也。</p>
<p>右第百一十二章。</p>
<p>有殡，闻远兄弟之丧，虽缌必往；非兄弟，虽邻不往。</p>
<p>“有殡”，谓父母在殡。“远兄弟”，再从以外兄弟，一本之推，哀理同也。非兄弟，则往来之礼而已。大丧废礼，五服以内诸父从子，皆与兄弟同。</p>
<p>右第百一十三章。</p>
<p>所识，其兄弟不同居者皆吊。</p>
<p>“所识”，尝以礼相见者。“兄弟”，其亲兄弟也。虽不同居，不以彼之疏之故而谓非其亲，以劝厚也。</p>
<p>右第百一十四章。</p>
<p>天子之棺四重。重，直龙反。</p>
<p>“四重”，言亲身之棺上加四也，凡五矣。诸公三重，侯二重，大夫一重，士不重。</p>
<p>水兕革棺被之，其厚三寸。</p>
<p>“兕”，野牛，有水产者，陆产者。用水兕者，取其耐湿也。“被”，蒙也。中以木为质而表里皆以革蒙之。“厚三寸”者，其木质也。此重次亲身之棺，下三重以次向外。</p>
<p>杝棺一，梓棺二，四者皆周。</p>
<p>“杝”，椴木。“杝棺”，所谓椑也。“梓棺二”，内曰属，外曰大棺。“周”，上下四围皆匝也。言“周”者，别于椁之形，如井阑，有四围，无上下。</p>
<p>棺束，缩二，衡三。衽，每束一。衡，与“横”同。</p>
<p>“束”，以革条约棺，古不用钉铰也。“缩”，直也。每重皆五束之。“衽”，以木为小腰形，钳合底盖，每当束际，加一衽焉。</p>
<p>柏椁以端，长六尺。长，直亮反。</p>
<p>“端”，头也。谓以柏木近根者为椁。“长”，谓余出棺外，每头三尺，合之凡长六尺也。</p>
<p>右第百一十五章。</p>
<p>天子之哭诸侯也，爵弁，绖，衣。，与“缁”同。</p>
<p>闻讣而遥哭之也。“爵弁”“缁衣”，士之祭服。变而居约也。郑氏曰：“天子至尊，不见尸柩不吊，服，麻不加于采。此言‘绖’衍文。”</p>
<p>或曰：使有司哭之。</p>
<p>哀乐非人所能代，后王失礼，或遂传以为常。</p>
<p>为之不以乐食。为，于伪反。</p>
<p>是日哭则不乐。</p>
<p>右第百一十六章。</p>
<p>天子之殡也，菆涂龙以椁，加斧于椁上，毕涂屋。菆，才官反。</p>
<p>“菆”，犹攒也，谓椁外以木四攒之也。“涂”，以垩堇涂菆之隙，令密固也。“”，库轮车。“龙”，画辕为龙也。以车载棺者，防有卒虞，即可发引也。“以椁”者，加椁菆木之外，上敛下广，四注如屋也。“斧”，黼也，刺绣绡幕为黼文，加于菆椁之上。而菆椁则毕涂之，为火备也。</p>
<p>天子之礼也。</p>
<p>申言天子之礼，明诸侯所不得用，以正时君之僭也。</p>
<p>右第百一十七章。</p>
<p>惟天子之丧有别姓而哭。别，彼列反。</p>
<p>“别”，辨也。同姓异姓各相从而为位，不相继也。诸侯以下，众兄弟继主人，外兄弟继众兄弟，宾继外兄弟，皆西面不异。</p>
<p>右第百一十八章。</p>
<p>鲁哀公诔孔丘曰：“天不遗耆老，莫相予位焉。呜呼哀哉，尼父！”相，息亮反。父，扶与反。</p>
<p>诔斯谥矣。夫子之位不及于谥，而称字以诔之，变而合于礼也。“相”，助也。“位”，犹职也。此与《春秋传》所载异，未知孰是。</p>
<p>右第百一十九章。</p>
<p>国亡大县邑，公卿、大夫、士皆厌冠哭于大庙。三日君不举。厌，于涉反。“大庙”之“大”，他盖反。</p>
<p>悼失世守也。“公”，即君也。“厌冠”，屈向武下外缝之丧冠也。“举”，如《周礼》“王日一举”之举，杀牲盛馔也。诸侯盖用特牲。</p>
<p>或曰：君举而哭于后土。</p>
<p>“举”，犹率也，谓率卿、大夫、士也。“后土”，社也。所恶于失邑者，丧先祖之世守，哭于庙，礼也。后世互相吞并，所失者非其世守，故不哭于庙而于社。因据以为礼，非也。</p>
<p>右第百二十章。</p>
<p>孔子恶野哭者。恶，乌路反。</p>
<p>“野哭”，谓不为位。</p>
<p>右第百二十一章。</p>
<p>未仕者不敢税人。如税人，则以父兄之命。</p>
<p>“税”，赙也。无田禄则不祭，不敢以货殖所获干大礼。“父兄”，谓已仕者。</p>
<p>右第百二十二章。</p>
<p>士备入而后朝夕踊。</p>
<p>此言国君之丧也。合一国以致其哀，所以尊其亲。</p>
<p>右第百二十三章。</p>
<p>祥而缟。</p>
<p>“祥”，大祥。“缟”，缟冠素纰。</p>
<p>是月禫，徙月乐。</p>
<p>三年之丧，二十五月而祥。既祥，祭则“禫”，中更一月，二十七月而除，除斯用“乐”。为母齐衰期者，十三月而禫，十五月而乐。</p>
<p>右第二十四章。</p>
<p>君于士有赐帟。</p>
<p>“帟”，帐在上承尘者，以缯为之。大夫以上，则幕人供之，张于殡上。士则君赐而后得用之。言“有”者，为殊宠，非恒有也。</p>
<p>右第百二十五章。</p>
<p>《礼记章句》卷三终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
