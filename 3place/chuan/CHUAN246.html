<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书246-2027年1月2日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书246-2027年1月2日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="张子正蒙注卷六">张子正蒙注卷六</h4>
<p>三十篇</p>
<p>三十器于礼，非强立之谓也。</p>
<p>尽其用之谓器，无动非礼，则立人之道尽矣。</p>
<p>四十精义致用，时措而不疑。</p>
<p>礼之所自出，义之当然也，精之，则尽变矣。</p>
<p>五十穷理尽性，至天之命，然不可自谓之至，故曰知。</p>
<p>义者因事而措理，则其合一之原也。理原于天化之神而为吾性之所固有，穷极其至，一本而万殊，则吾之所受于天者尽，而天之神化，吾皆与其事矣。不可谓至者，圣人自谦之辞。知，犹与闻也。</p>
<p>六十尽人物之性，声入心通。</p>
<p>合天之化而通之于物理，则人物之志欲情理，皆知其所自而随感即通，处之有道矣。物之相感也莫如声，声入心通，不待形见而早有以应之。</p>
<p>七十与天同德，不思不勉，从容中道。</p>
<p>穷理尽性之熟也。圣功之极致，与天合德，而其所自成，则以执礼精义为上达之本。盖礼，器也，义，器与道相为体用之实也；而形而上之道丽于器之中，则即器以精其义，万事万物无不会通于至诚之变化，故曰：“下学而上达，知我者其天乎！”天之为德，不显于形色，而成形成色，沦浃贯通于形色之粗，无非气之所流行，则无非理之所昭著。圣功以存神为至，而不舍形色以尽其诚，此所以异于异端之虚而无实，自谓神灵而实则习不察、行不著也。</p>
<p>常人之学，日益而不自知也。</p>
<p>学则必有益矣；闻见之力忽生其心，故不自知其所以益。</p>
<p>仲尼学行习察，异于他人，</p>
<p>学则行之而无所待，习则察其所以然，是其圣性之自然合道；而所志者天德，闻见日启而不恃闻见以知，皆诚于德而明自诚生也。</p>
<p>故自十五至于七十，化而知裁，其德进之盛者与！</p>
<p>学而行，无滞于行，则已行者化；习而察，则不执所习，而参伍以尽其变，故不执一德而裁成万理；德进之盛，殆繇此与！盖循物穷理，待一旦之豁然，贤者之学，得失不能自保，而以天德为志，所学皆要归焉，则一学一习皆上达之资，则作圣之功当其始而已异。此张、朱学诲之不同，学者辨之。</p>
<p>穷理尽性，然后至于命；尽人物之性，然后耳顺，与天地参；无意、必、固、我，然后范围天地之化，从心而不逾矩；</p>
<p>知命，从心，不逾矩，圣德之效也。有圣学而后圣德日升，圣学以穷理为之基，而与天地参者，灼见天地之神，穷理之至也。</p>
<p>老而安死，然后不梦周公。</p>
<p>此七十后圣心之妙也。范围天地之化，则死而归化于天，无不安者，屈伸自然无所庸其志也。《诗》曰“文王在上，于昭于天”，此之谓与！</p>
<p>从心莫如梦。</p>
<p>物无所感，自然而如其心之所志。</p>
<p>梦见周公，志也；</p>
<p>志则非时位所能为而志之。</p>
<p>不梦，欲不逾矩也，</p>
<p>矩，天则也。范围天地之化，屈伸行止，无往而不在帝则之中，奚其逾！</p>
<p>不愿乎外也，</p>
<p>无往而非天理，天理无外，何逾之有！</p>
<p>顺之至也，</p>
<p>于天皆合，则于物皆顺。</p>
<p>老而安死也。</p>
<p>顺自然之化，归太和缊之妙，故心以安。</p>
<p>故曰：“吾衰也久矣。”</p>
<p>形衰将屈，神将伸也。</p>
<p>困而不知变，民斯为下矣；不待困而喻，贤者之常也。</p>
<p>未尝处困而能喻乎道，贤矣。然困常而常，则喻其当然，而屈伸动静之变有不察者。</p>
<p>困之进人也，为德辨，为感速，孟子谓“人有德慧术知者存乎疢疾”，以此。</p>
<p>困之中必有通焉，穷则变，变则通。不执一之道，惟困而后辨之，人情物化变而有常之理，亦惟困而后辨之，故曰其德辨。心极于穷，则触变而即通，故曰其感速。不待困而喻者，知其大纲，忘其条理，因循故常，虽感亦不能速辨。</p>
<p>自古困于内无如舜，困于外无如孔子。以孔子之圣而下学于困，则其蒙难正志，圣德日跻，必有人所不及知而天独知之者矣，故曰：“莫我知也夫！”“知我者，其天乎！”</p>
<p>无生安之可恃而不倚于学，迫其神明以与道合，下学之事也。正志者，正大经也。万变而反于大经，非贤者以下所知，惟天屈伸聚散，运行于太极之中，具此理尔。义日精，仁日熟，则从心不逾，困之所得者深矣。然则处常而无所困者，将如之何？境虽通而一事一物之感，一情一意之发，严持其心。临深履薄而不使驰驱，以研几于极深而尽性于至隐，则安利之境，不忘困勉之心，圣功在是。故知不待困而喻者，虽贤于人，终不可至于圣也。</p>
<p>“立斯立，道斯行，绥斯来，动斯和”，从欲风动，神而化也。</p>
<p>存礼乐刑政之神而达其用，以尽人物之性，与天之曲成万物者通理，则民有不自知其所以然，而感动于不容已者矣。</p>
<p>仲尼生于周，从周礼，故公旦法坏，梦寐不忘为东周之意；使其继周而王，则其损益可知矣。</p>
<p>礼随时为损益，义之所以精也，中道也，大经也。为周人则志周礼，继周王则且必变通之。</p>
<p>滔滔忘反者，天下莫不然，如何变易之？</p>
<p>述桀溺之意，所言亦近是。</p>
<p>“天下有道，丘不与易。”知天下无道而不隐者，道不远人；且圣人之仁，不以无道必天下而弃之也。</p>
<p>道不远人，有人斯可行道，定公之君，季斯之臣，三月而鲁大治，非孔子与以所本无也。即不我用，圣人不忍弃之。天不以嚚讼而夺小人之口体，不以淫邪而夺小人之耳目，自尽其化而已。</p>
<p>仁者先事后得，先难后获，故君子事事则得食；不以事事，“虽有粟，吾得而食诸！”仲尼少也国人不知，委吏乘田得而食之矣；及德备道尊，至是邦必闻其政，虽欲仕贫，无从以得之。</p>
<p>位望既尊，不可复为卑官。</p>
<p>“今召我者而岂徒哉”，庶几得以事事矣，而又绝之，是诚系滞如匏瓜不食之物也。</p>
<p>人不能不食，虽圣人必以事食；不能不食，则不能不事，故急于事，不轻绝人。此言虽浅，而学者以此存心，则饱食终身，为天地民物之累，亦尚知愧乎！</p>
<p>不待备而勉于礼乐，“先进于礼乐”者也；</p>
<p>先，谓未备物而急于行；后，谓备物而后行。礼乐不可斯须去身，故急于行者不待物之备。</p>
<p>备而后至于礼乐，“后进于礼乐”者也。</p>
<p>治定制礼，功成作乐，圣人而在天子之位，乃建中和之极。君子、野人，以位言。</p>
<p>仲尼以贫贱者必待文备而后进，则于礼乐终不可得而行矣，故自谓野人而必为，所谓“不愿乎其外”也。</p>
<p>素位行道，而无所待于大行。</p>
<p>功业不试，则人所见者艺而已。</p>
<p>艺，六艺也。圣人之德，非人所可测，则人见其功；道不行，则人但见其艺。功与艺有大小，而盛德之光辉不可掩，则一也。</p>
<p>凤至图出，文明之祥，伏羲、舜、文之瑞不至，则夫子之文章知其已矣。</p>
<p>文章，谓制礼作乐、移风易俗之事。圣德默成万物，不因隐见而损益，文章则不可见也。</p>
<p>鲁礼文阙失，不以仲尼正之，如有马者不借人以乘习。</p>
<p>借，犹请也。谓马未驯习，必假请善御者调习之乃可乘，喻鲁君不能正礼乐，当假夫子修习之。</p>
<p>不曰礼文而曰“史之阙文”者，祝史所任，仪章器数而已，举近者而言约也。</p>
<p>浅近易知者且阙失之，况其大者。“犹及”，谓力能任之；“今亡矣夫”，叹其终不可得而正矣。</p>
<p>师挚之始，乐失其次，徒洋洋盈耳而已焉。</p>
<p>有声无律，则其音滥。</p>
<p>夫子自卫反鲁，一尝治之，其后伶人贱工识乐之正。及鲁益下衰，三桓僭妄，自太师以下，皆知散之四方，逾河蹈海以去乱。圣人俄顷之助，功化如此。“用我者期月而可”，岂虚语哉！</p>
<p>圣人顺大经而存神，故感心之速如此。</p>
<p>“与与如也”，君或在朝在庙，容色不忘向君也。</p>
<p>与与，相授貌。心尽乎君，则容色不贰。</p>
<p>“君召使摈，趋进翼如”；张子自注：此翼如，左右在君也。</p>
<p>向君而趋，如两翼之夹身也。知非张拱者，近君不宜自为容。</p>
<p>“没阶，趋进翼如”；张子自注：张拱如翔。“进”字衍文。</p>
<p>文同而义异，上以向君，下以自饬也。</p>
<p>“宾不顾矣”，相君送宾，宾去则白曰“宾不顾而去矣”，纾君敬也。</p>
<p>敬无所施而过于恭，则自辱。</p>
<p>上堂如揖，恭也；</p>
<p>致圭于主，君当尽其恭。</p>
<p>下堂如授，其容纾也。</p>
<p>受命于君，已执圭而反于次，敬可少纾矣。</p>
<p>冉子请粟与原思为宰，见圣人之用财也。</p>
<p>财以成用，当其可则义精矣。</p>
<p>圣人于物无畔援，虽佛肸、南子，苟以是心至，教之在我尔，不为己甚也如是。</p>
<p>畔援，君子必与君子为类，交相倚也。圣人尽人物之性，在我者无不诚，不倚于物，故不为已甚，绝恶人以自表异。</p>
<p>“子欲居九夷”，不遇于中国，庶遇于九夷，中国之陋为可知。</p>
<p>九夷之陋陋于文，中国之陋陋于心。</p>
<p>欲居九夷，言忠信，行笃敬，虽蛮貊之邦可行，“何陋之有！”</p>
<p>圣人之化不可测，而大经之正，立诚而已矣。</p>
<p>栖栖者，依依其君而不能忘也。</p>
<p>疑微生亩之言，因孔子迟迟去鲁而发。</p>
<p>固，犹不回也。</p>
<p>执一必往之念，去则不可止。</p>
<p>仲尼应问，虽叩两端而竭。</p>
<p>即下学之中，具上达之理。</p>
<p>然言必因人为变化。所贵乎圣人之词者，以其知变化也。</p>
<p>尽人之性而知之明，则原于善而成乎偏者，洞知其所自蔽，因其蔽而通之，变化无方而要归于一，是其因人而施之教，未尝不竭尽上达之旨矣。</p>
<p>“富而可求也，虽执鞭之士，吾亦为之”，不惮卑以求富，求之有可致之道也；</p>
<p>此小人之设心则然。</p>
<p>然则乃有命，是求无益于得也。</p>
<p>曲谕小人，使知返而自安于命。</p>
<p>爱人以德，喻于义者常多，故罕及于利；</p>
<p>圣人之徒，正义而不谋利，无庸复与言利。</p>
<p>尽性者方能至命，未达之人，告之无益，故不以亟言；</p>
<p>求道于天而不求道于己，无益于进德。</p>
<p>仁大难名，人未易及，故言之亦鲜。</p>
<p>尽天下之理，皆吾心之恻然而动，不容已者；执事以言之，则倚于一曲而不全。</p>
<p>颜子于天下，“有不善未尝不知，知之未尝复行”。</p>
<p>诚立而几明，则自知审，而即以验天下，无不知也；因人之不善以自警，则终身不行。</p>
<p>故怒于人者，不使加乎其身；愧于己者，不辄贰之于后也。</p>
<p>人有不善，则怒之矣；己不效尤，不使人将怒己，故曰不迁。贰，犹复也。此颜子力行之功，故夫子许为好学之实。</p>
<p>颜子之徒，隐而末见，行而未成，</p>
<p>未仕，故道不达；早亡，所求之志未竟。</p>
<p>故曰：“吾闻其语而未见其人也。”</p>
<p>所以知此为颜子之类言者，以用舍行藏知之。</p>
<p>“用则行，舍则藏，惟我与尔有是夫！”颜子龙德而隐，故遁世不见知而不悔，与圣者同。</p>
<p>学以聚之，问以辨之，宽以居之，仁以行之，颜子之学，见龙之德也，可以利见，而时在潜则潜，所学者圣学，故道同于圣。</p>
<p>龙德，圣修之极也；</p>
<p>修之极而圣德纯，则屈伸一致而六龙可御。</p>
<p>颜子之进，则欲一朝而至焉，“可谓好学也已矣”。</p>
<p>所谓大其心则能体天下之物也。大学之道，止于至善；近小自期，非学也。</p>
<p>“回非助我者”，无疑问也；</p>
<p>大其心而正大经，则虽所未知，而闻言即贯，无疑则无容问矣。</p>
<p>有疑问，则吾得以感通其故而达夫异同者矣。</p>
<p>道有异同，推其异以会其同，学者当自求而得之。待教而喻，虽达异同，其所达者犹有方也。圣人因问而曲尽教思之无穷，然非学者进德之实益。</p>
<p>“放郑声，远佞人。”颜回为邦，礼乐法度不必教之，惟损益三代，盖所以告之也。</p>
<p>“三”，当作“四”。言行，言乘，言服，言韶舞，则皆现成之辞。是其度数文章，颜子皆已知之，不待详教，但告之损益而已。</p>
<p>法立而能守，德则可久，业可大；郑声、佞人能使为邦者丧所以守，故放远之。</p>
<p>德立而业成，于君道无憾矣。以郑声、佞人为不足虑而姑置之，终为盛德之累，且潜移风会而不知。唯守之纯一，而淫邪之微疵必谨，则居心一，百官正，风俗醇，可久可大之道，纯王之德也。</p>
<p>“天下有道则见，无道则隐”，“君子疾没世而名不称”，</p>
<p>二者疑于不相通。</p>
<p>盖“士而怀居，不可以为士”，必也去无道，就有道。</p>
<p>春秋之世，诸侯之国皆可仕，故不当怀土重迁而必去之。</p>
<p>遇有道而贫且贱，君子耻之。举天下无道，然后穷居独善，不见知而不悔，</p>
<p>夫子所以周流列国而后反鲁以老。</p>
<p>《中庸》所谓“惟圣者能之”，仲尼所以独许颜回“唯我与尔为有是”也。</p>
<p>无我之至，龙德而时中，夫子圣而颜子以此为学。</p>
<p>仲繇乐善，故车马衣裘，喜与贤者共敝；</p>
<p>子路所友，必其贤也；乐人之善，外见之仁也。</p>
<p>颜子乐进，故愿无伐善施劳；</p>
<p>进而不已，不见有可伐可施，乐己之进无穷，内修之仁也。</p>
<p>圣人乐天，故合内外而成其仁。</p>
<p>天者，理之无间者也。安之，信之，怀之，内尽于己者至；老安，友信，少怀，外及于物者弘。合于己而己无非天，颜子所欲进者此，而未逮尔。</p>
<p>子路礼乐文章，未足尽为政之道，以其重然诺，言为众信，故“片言可以折狱”，如《易》所谓“利用折狱”，“利用刑人”，皆非爻卦盛德，适能是而已焉。</p>
<p>《噬嗑》啮而合，非天理之自然；《蒙》三未出乎险，圣功不就，皆非盛德事。</p>
<p>颜渊从师，进德于孔子之门；孟子命世，修业于战国之际，此所以潜见之不同。</p>
<p>命世，世无人而已任责于天也。二子皆学孔子，而因时为位，无成心以执一，所以为善学。</p>
<p>犁牛之子，虽无全纯，然使其色骍且角，纵不为大祀所取，</p>
<p>大祀为郊庙。</p>
<p>次祀小祀终必取之，言大者苟立，人所不弃也。</p>
<p>大者，大节不失也。此教仲弓以用人之道，与“先有司、赦小过”意同。</p>
<p>有德篇</p>
<p>此篇亦广释《论》《孟》之义而开示进修之方，尤切身心之用，诚学者所宜服膺也。</p>
<p>“有德者必有言”，能为有也；</p>
<p>言以垂世立教，兴起天下而天下赖之，圣贤所以死而不亡。</p>
<p>“志于仁而无恶”，能为无也。</p>
<p>不以己私累天下，天下无所损，安而忘之。张子此言，以警学者至矣。纵欲趋利，则天下求无其人而不得，是人类之狼虿也。</p>
<p>行修言道，则当为人取。</p>
<p>道，顺于道也。取，取法也。</p>
<p>不务徇物强施以引取乎人，故往教妄说，皆取人之弊也。</p>
<p>君子之教，思无穷而道在己，则有志者自来取法；若不可与言而与言，必姑屈其说以诱使企及，成乎妄矣。往教之弊，终于妄说，枉己者未有能正人也。</p>
<p>“言不必信，行不必果”，志正深远，不务硁硁信其小者。</p>
<p>反大经则正，达天德则深，循大常则远。</p>
<p>辞取达意则止，多或反害也。</p>
<p>旁及则害于本意。</p>
<p>君子宁言之不顾，不规规于非义之信；宁身被困辱，不徇人以非礼之恭；宁孤立无助，不失亲于可贱之人。三者知和而能以礼节之也。</p>
<p>言必于信，恭以免辱。不择人而与亲，所以和天下也。以礼节之者，以礼立身，虽不与世侮而终不枉己，所以节和而不流。</p>
<p>与上有子之言，文相属而不相蒙者。凡《论语》《孟子》发明前文，义各未尽者，皆挈之。他皆放此。</p>
<p>挈，相引而及也。</p>
<p>德主天下之善，</p>
<p>主，所要归也。德得于心，而必以人心之同然者为归；偏见自得之善，非善也。</p>
<p>善原天下之一。</p>
<p>原，所从出也。天下者，万事万物之富，而皆原天道自然之化，阴阳相感，刚柔相济，仁义相成，合同而利用者也。若随其偶感之几，立异同以成趋尚，则有不善者矣。</p>
<p>善同归治，故王心一；</p>
<p>期于善天下而已。张弛质文，善不同而同治，王心定也。一者，括万理而贯通之。</p>
<p>言必主德，故王言大。</p>
<p>政教号令，因时因事，而皆主于心之所得以感人心之同得，则言约而可以统博，推之四海，垂之百世，咸为法则。此言王者之心，本于一原而散于万有，体天地民物之理，全备而贯通之，故随时用中，一致而百虑，异于执见闻以为我，私偏尚而流于霸功也。</p>
<p>言有教，</p>
<p>言皆心得而可为法则。</p>
<p>动有法，</p>
<p>动审乎几而不逾乎闲。</p>
<p>昼有为，</p>
<p>日用皆察著而力行之。</p>
<p>宵有得，</p>
<p>静思以精义。</p>
<p>息有养，</p>
<p>物无时不相引，而静正以养之，勿使牿害。</p>
<p>瞬有存。</p>
<p>心易出而外驰，持理勿忘以因时顺应。此张子自得之实修，特著之以自考而示学者。其言严切，先儒或议其太迫。然苟息心以静，而不加操持严密之功，则且放逸轻安，流入于释、老之虚寂；逮其下流，则有如近世王畿之徒，汩没诞纵，成乎无忌惮之小人。故有志圣功者，必当以此为法。</p>
<p>君子于民，导使为德而禁其为非，不大望于愚者之道与礼，谓道民以言，禁民以行，斯之谓尔。</p>
<p>文义未详，疑有阙误。大略谓不过望愚民而严为之禁，但修之己者，言可法，行可则，以示民而感之使善。</p>
<p>无征而言，取不信、启诈妄之道也。</p>
<p>以意度之，以理概之，虽其说是而取人不信，且使诈妄者效之，而造伪说以诬世。</p>
<p>杞、宋不足征吾言则不言，</p>
<p>得其大指，可以义起，而终不言。</p>
<p>周足征则从之，故无征不信，君子不言。</p>
<p>言天者征于人，言心者征于事，言古者征于今，所谓“修辞立其诚”也。</p>
<p>便僻，足恭；善柔，令色；便佞，巧言。</p>
<p>无识者取友，取此而已。故君子择交，莫恶于易与，莫善于胜己。己不逮而恶人之骄，自弃者也。“僻”当作“辟”。</p>
<p>节礼乐，不使流离相胜，能进反以为文也。</p>
<p>流于彼，则离于此矣。礼主于减，所以裁抑形神而使不过；然必进以为文者，鼓动其欢欣畅达之情以行礼，则无强制不安而难继之忧。乐主乎盈，以舒志气而使乐于为善；然必反以为文者，收敛神情，如其自得者而乐之，则无随物以靡、往而不复之伤。盖礼乐互相为节而成章，其数精，其义得，其合同而化之神，斯须不去而节自著，故乐之不厌。</p>
<p>骄乐，侈靡；宴乐，宴安。</p>
<p>其气骄者其用物必侈，侈则愈骄；其心好乐者必偷安，则愈不知戒惧。</p>
<p>言形则卜如响，</p>
<p>言形，谓可名言所疑，使卜人正告鬼神，无暗昧不可言之隐。</p>
<p>以是知蔽固之私心，不能默然以达于性与天道。</p>
<p>性者，神之凝于人；天道，神之化也。蔽固者为习气利欲所蔽，虽有测度性天之智而为所固隘，必且有意与天违之隐，不得已而托于默以自匿，是其求明之心，早与性天之廓然大公、昭示无隐者相违，亦犹怀私而不能昌言者，卜而神不告也。陆、王之学多所秘藏，与释氏握拳、竖拂同其诡，盖弗能洞开心意以通极于天则，故若明若昧，无繇测性天之实也。</p>
<p>人道知所先后，</p>
<p>谓笃亲不遗旧。</p>
<p>则恭不劳，慎不葸，勇不乱，直不绞，民化而归厚矣。</p>
<p>大经正则自得其和矣。合二章为一，亦挈前文之说，而于义未安。盖圣贤之言，推其极无不可以贯通，而义各有指，不可强合，此则张子之小疵。</p>
<p>肤受，阳也；其行，阴也。</p>
<p>以肤受激烈明诉，其迹阳也；险而隐，其情阴也。</p>
<p>象生，法必效，故君子重夫刚者。</p>
<p>象者心所设，法者事所著。肤受虽内阴而外阳，然其险谲不能终隐，则其后必苶然而自失，心柔则事必不刚也。刚者无欲而伸，有其心乃有其事，则纯乎阳，而千万人吾往矣。必言象法者，以凡人未有事而心先有其始终规画之成象，此阴阳之序，善恶之几，君子所必审察也。</p>
<p>归罪为尤，罪己为悔。</p>
<p>人归罪于己为尤，己既失而追自咎为悔。</p>
<p>“言寡尤”者，不以言得罪于人也。</p>
<p>言必于理之有征，人孰得而罪之。</p>
<p>“己所不欲，勿施于人”，能恕己以仁人也。</p>
<p>恕己，犹言如己之心。</p>
<p>“在邦无怨，在家无怨”，己虽不施不欲于人，然人施于己，能无怨也。</p>
<p>反仁，反礼而已。此仁者存心之常定也。</p>
<p>“敬而无失”，与人接而当也；</p>
<p>亲疏尊卑各得其分谊。</p>
<p>“恭而有礼”，不为非礼之恭也。</p>
<p>恭以自靖，非徇物也。</p>
<p>聚百顺以事君亲，故曰“孝者畜也”，又曰“畜君者好君也”。</p>
<p>畜之为言聚也。孝子于亲，忠臣于君，孤致其心而不假于外，非期聚乎自顺也。然其诚之专至，则凡心之所念，身之所为，物之所遇，皆必其顺于君亲者而后敢为，则不期于事之顺而自无不顺矣，然后可以养亲之志而引君于道。</p>
<p>事父母“先意承志”，</p>
<p>意将动而先知之，则顺其美而几谏其失；志之所存，则承之以行而无违。</p>
<p>故能辨志、意之异，然后能教人。</p>
<p>因礼文而推广之，于意言先，于志言承，则可从不可从分矣。意者，乍随物感而起也；志者，事所自立而不可易者也。庸人有意而无志，中人志立而意乱之，君子持其志以慎其意，圣人纯乎志以成德而无意。盖志一而已，意则无定而不可纪。善教人者，示以至善以亟正其志，志正，则意虽不立，可因事以裁成之。不然，待其意之已发，或趋于善而过奖之，或趋于不善而亟绝之，贤无所就而不肖者莫知所恶，教之所以不行也。</p>
<p>艺者，日为之分义，涉而不有，</p>
<p>得不居功。</p>
<p>过而不存，</p>
<p>不恃才而数为之。</p>
<p>故曰“游”。</p>
<p>所依者仁而已。艺者，仁之迹。</p>
<p>天下有道，道随身出；</p>
<p>身不徒出，道随以行。</p>
<p>天下无道，身随道屈。</p>
<p>道不可行，身必隐也。此谓爱身以爱道，见有道而不见有身。</p>
<p>“安土”，不怀居也；</p>
<p>怀则有所从违而不安。</p>
<p>有为而重迁，无为而轻迁，皆怀居也。</p>
<p>有为重迁，为利所靡也；无为轻迁，非义所当去，激于一往而去之。</p>
<p>“老而不死，是为贼。”幼不率教，长无循述，老不安死，三者皆贼生之道也。</p>
<p>率教、循述，以全生理；安死，以顺生气，老不安死，欲宁神静气以几幸不死。原壤盖老氏之徒，修久视之术者。屈伸，自然之理，天地生化之道也。欲于天化以偷生，不屈则不伸，故曰贼生。</p>
<p>“乐骄乐”则佚欲，</p>
<p>凡侈皆生于骄也。</p>
<p>“乐宴安”则不能徙义。</p>
<p>偷安则以义为繁难而外之，庄、告是也。</p>
<p>“不僭不贼”，其不忮不求之谓乎！</p>
<p>不忮，则不越分而妄作；不求，则不损物以利己；心平，则动皆无咎。</p>
<p>不穿窬，义也；谓非其有而取之曰盗，亦义也。恻隐，仁也；如天，亦仁也。故扩而充之，不可胜用。</p>
<p>仁义之全体具足于性，因推行而有小大尔。小者不遗，知天性之在人；大而无外，知人之可达于天。</p>
<p>自养，薄于人，私也；</p>
<p>欲希众而要誉。</p>
<p>厚于人，私也。</p>
<p>有意忘物。</p>
<p>称其才，</p>
<p>当作“财”。</p>
<p>随其等，无骄吝之弊，斯得之矣。</p>
<p>厚人者骄，自厚者吝。君子之用财，称物平施，心无系焉尔。</p>
<p>罪己则无尤。</p>
<p>引过自责，尽仁尽礼，尤之者妄人而已，不足恤也。</p>
<p>困辱非忧，取困辱为忧；</p>
<p>以取困辱为忧，则困辱不足忧矣。</p>
<p>荣利非乐，忘荣利为乐。</p>
<p>有道则若固有之。</p>
<p>“勇者不惧”，死且不避而反不安贫，则其勇将何施邪？不足称也；</p>
<p>人有气谊所激，奋不顾身，而不能安贫者，不受嘑蹴以死而受万钟。勇之所施，施于所欲而已。勇莫勇于自制其欲。</p>
<p>“仁者爱人”，彼不仁而疾之深，其仁不足称也；皆迷谬不思之甚。故仲尼卒归诸乱云。</p>
<p>思死与贫之孰重孰轻，则专致其勇于义矣；思彼之可疾惟其不仁，而我疾之甚，则自薄其爱，人将疾我矣。必内笃其仁而后爱笃以溥。</p>
<p>挤人者人挤之，侮人者人侮之。“出乎尔者反乎尔”，理也；</p>
<p>不仁、无礼者所应得。</p>
<p>势不得反，亦理也。</p>
<p>反则成乎相报无已之势，自反而无难于妄人，君子自尽容物之理。</p>
<p>克己行法为贤，</p>
<p>不已荣利失自守之道，克己之事也。审其宜而进退，行法之事也。</p>
<p>乐己可法为圣。</p>
<p>自有其乐，进退屈伸，因时而不累其心，皆得其中，允为行藏之法。</p>
<p>圣与贤，迹相近而心之所至有差焉。辟世者依乎中庸，没世不遇而无嫌，辟地者不怀居以害仁，辟色者远耻于将形，辟言者免害于祸辱，此为士清浊淹速之殊也。</p>
<p>知几则速，速则纯乎清矣。知几者，非于几而察之，心纯乎道，乐以忘忧，则见几自明。故曰：“知几其神乎！”</p>
<p>辟世辟地，虽圣人亦同，然忧乐于中，与贤者、其次者为异，故曰迹相近而心之所至者不同。</p>
<p>贤者未免于忧，自克而已；圣人乐天，虽忧世而不以为闷。</p>
<p>“进贤如不得已，将使卑逾尊，疏逾戚”之意，与《表记》所谓“事君难进而易退则位有序，易进而难退则乱也”相表里。</p>
<p>君慎于进贤，非吝也；士慎于自进，非骄也。天位天职，非己所得私，君臣交慎，则天理顺而人能毕效矣。</p>
<p>“弓调而后求劲焉，马服而后求良焉，士必悫而后智能焉。”不悫而多能，譬之豺狼不可近。</p>
<p>君之取士，士之取友，以此求之则不失。悫者，人之恒心也。小人之误国而卖友者，唯无恒而已。</p>
<p>谷神能象其声而应之，</p>
<p>谷之虚而能应者曰神。象其声，无异响也。</p>
<p>非谓能报以律吕之变也，</p>
<p>以虚应物而能象之，仿佛得其相似者而已。不能穷律吕之变，不能合同于异，尽情理之微也。</p>
<p>犹卜筮叩以是言则报以是物而已，《易》所谓“同声相应”是也。</p>
<p>神之有方者，非能变者也。</p>
<p>王弼谓“命吕者律”，语声之变，非此之谓也。</p>
<p>命，犹倡也。律倡之，吕和之，而声之变乃备，律吕清浊洪细之不同，合异而同，变乃可尽。故孤阳不生，独阴不成，至中之理，仁义不倚，君子之道。出处语默之不齐，命官取友之无党，高明沉潜之相济，中道之矩，神化之所以行也。若应所同而违所异，则小人之道矣。惟其中无主而量不宏，以谷神为妙用而不以诚也。</p>
<p>行前定而不疚，光明也。</p>
<p>前定者，非执一而固必之；正大经以应天下，昭然使人喻之。</p>
<p>大人虎变，夫何疚之有！</p>
<p>大经正而万变皆载其威，神行不同而心则一，所以不疚。</p>
<p>言从作乂，名正，其言易知，人易从。圣人不患为政难，患民难喻。</p>
<p>德礼之精意，民不能知，挈其要以定大经。故修辞立诚，圣人有其难其慎者，详则多疑，略则不喻。《春秋》之笔削，游、夏不能赞一辞，以此。</p>
<p>《张子正蒙注》卷六终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
