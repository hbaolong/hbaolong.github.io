<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书334-2027年6月25日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书334-2027年6月25日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="姜斋诗编年稿">姜斋诗编年稿</h4>
<p>姜斋诗编年稿</p>
<p>己酉稿</p>
<p>同须竹晏坐阁岩因而有作</p>
<p>隐几既无择，阅物非有工。胡为劳形役，营静相追从。贞人抱孤光，栖心非意中。遂蹑旷古石，对此空烟容。至语不再宣，天地争昭蒙。今古继方寸，恻然含无穷。各知非勤名，幽灵恒密通。北望不我遐，金简峙云峰。焉知石窦启，不睹千秋封。俄顷讵可忘，慎哉惟令终。</p>
<p>大统历闰腊二首</p>
<p>扑面冰花柳径封，枝枝叶叶祝从容。他时熳烂明看汝，且贳寒山一闰冬。</p>
<p>缓缓凭留此日长，难将疑信问句芒。殷勤为谢连宵雪，禁住寒梅一半香。</p>
<p>庚戌稿</p>
<p>拟阮步兵述怀 八十二首。前廿四首入《六十自定稿》。</p>
<p>玄云覆千里，悲风振林皋。惊禽无归树，微命安足逃。漠如秋烟空，欻尔孤云高。丰隆吟寒螿，格泽飘鸿毛。弃置无足陈，绰约恣游遨。</p>
<p>梦游三河间，崔嵬登太行。岩穴嵌危石，鸩鸟巢其阳。祥麟步寥廓，鲁郊安得伤。襄城无迷驾，六马恣回翔。谁与荆榛中，跬步阂辀梁。</p>
<p>佳人游九河，珮玉凌渌水。望望不难即，顾我发皓齿。折麻订良辰，百岁自今始。朱唇发清吟，芳香散千里。欢会倘不乖，白日回濛汜。伫立待经时，惆怅安能已。</p>
<p>大火方西没，天街已东升。阅历有显晦，光采自因仍。岂云幽途阻，无为知我能。如彼衣绣士，昼游炫宾朋。大化使我生，嘉命遂已承。神蔡栖莲叶，卷舒固有灵。长夜不我掩，白日非徒荧。晨鸡鸣埘桀，虫飞自薨薨。闻道而大笑，谁复相酬应。</p>
<p>长日闲深林，徙倚意所适。披简屡浩叹，纷诡自谁昔。长啸含余悲，凶途竞相即。即凶世所惊，当时故纠迫。柔铁一煽动，飞蝗集广陌。南箕噏酒浆，膏尽终自厄。</p>
<p>谷栖二十载，不记外物喧。物喧非我拒，所悲岁与年。岁年自毂转，勤勤凄复暄。秋月不损明，春花不损妍。群生蹈逝波，蠕动随飞烟。微明一相照，顾影自矜怜。千秋沉丘陇，荣迹孰与传。浮云无归踪，消灭有良然。冏冏天壤间，俟之后世贤。</p>
<p>送客游鄂渚，悲吟望鹄矶。陈王遗战垒，惟有秋云飞。汉水自西来，波光摇夕晖。雄都壮东南，鹊起愿不违。转战千里间，朔云散霏微。驱除返夷庚，终非道所麾。</p>
<p>二曜转灵毂，去来恒若兹。屈伸无殊指，俗目以见移。吾生在天地，岂复有竟时。雍门悲孟尝，但为富贵悲。羊公顾岘首，陵谷亦已疑。往者非所邀，来者非所期。精神通元命，太和归玄坯。绮丽千秋间，居然驾云霓。</p>
<p>去者皆吾日，来者非他年。一日亦不妄，衰老何足言。侧身入洪流，世故相烹煎。变化生咫尺，先计固不全。焦原失俄顷，槁魄随荒烟。谁能使寸心，洵为物所怜。</p>
<p>去者皆吾日，畴昔未爱之。迷流遥潆洄，犹恐相飘危。今兹逾奄忽，益令思故时。四顾无与谋，腹悲自凄其。思欲洗其耳，日夕相喧吹。物态日以新，骨肉相猜疑。抱意玄夜，泉壤以为期。</p>
<p>流水无归波，弥望何涯津。淹恤妻子间，绵延入沉沦。天汉与下泽，孰能令其亲。迹近而心远，乖阻在斯晨。夙志养流珠，玄冥为我春。惟当弃置此，偓佺托比邻。长短随心臆，焉能动敷陈。</p>
<p>世故亦易知，纷纶无畏惊。春草生渐长，先已鸣。俯仰时序间，迁变各有形。感彼翩飞鸟，聊用定我情。</p>
<p>和月适已届，清朗开八埏。宇内各悠悠，何者相忘言。一为佳人思，邈若各一天。中怀固悯默，函之千万年。</p>
<p>微雨散余阴，山川见迢递。白石相昭宣，暄风薄襟袂。沧海非弱流，神山无蔽翳。谁从江汉生，胪传发冢砌。巧言如笙簧，风息罢嘹唳。荣名自有宗，辨驾安可税。</p>
<p>酌酒歌生平，畴昔亘不忘。燕台振悲吟，哀风为飘扬。磨剑寒水滨，星月灼锋芒。誓身芒露间，聊充乌鸢肠。堂上悲白发，恩爱不得将。耿怀踬中路，宵旦泣沾裳。吞声无能宣，义命各有方。</p>
<p>太始不可知，元会亦蠡测。偶览晨星稀，复睹阳精匿。以此号为生，视听随声色。在物各有因，近取成仪则。鸿洞散予怀，无如动凄恻。荣公乐天年，申徒哀不息。天寿非已为，凌云无羽翼。柱下诚达生，胡为涉西域。</p>
<p>危飙充太虚，来往摇蠉动。飞蓬亦乘之，南北相飘送。长夜在指顾，魂魄非我用。真人识天情，针芒辨错综。高举凌青云，霞旌相导从。酌斗餐玉浆，挥剑螮。道远不易从，要之心所重。下视俯子，侧然增伤恸。</p>
<p>昌风起鹪明，乘时奋彩翼。荣光被九州，下士羡鼎食。托生各有时，春秋殊畛域。岂惟羲黄邈，李赵不我即。陈生蜕太华，种魏踵芳迹。劳生弃比邻，居意难察识。置我三子间，浩荡弗相及。怀彼心迹间，忳闷充胸臆。</p>
<p>青云何徘徊，微风生荡骀。上有三青鸟，翔飞指西海。中道非所息，陵阜空崔嵬。一食玉山粒，长年不知馁。此意固有方，燕雀徒疑绐。</p>
<p>初终无殊理，意气空一晁。紫芝含清膏，贞木炫寒条。舜华乘余春，旖旎随风飘。岂知隔宿间，遂有千载遥。中心良不固，孰能怨伤凋。</p>
<p>灵凤不屡见，修竹无长荣。芳吹日暮歇，哀鸿中夜鸣。蟋蟀喧芜草，熠耀群飞行。凄怨疑凋伤，憺忘非所经。安能抱寸志，与物相昭明。</p>
<p>游鱼忘江湖，孤禽啁故林。飞止各自得，幽微各有心。钓缗非所忧，托意在哀吟。上睨青天高，旁窥乔木深。若尔但取适，无劳悲至今。</p>
<p>我生不先后，苍天意何居。云隙漏青霄，皓月流素虚。霜露彻清寒，俯仰何所拘。明星互昏旦，托志无相渝。</p>
<p>兔葵荣野田，琪树生玉山。灵苗非无种，璀璨发琅玕。语默交不至，吾心营其间。</p>
<p>临水悲远天，忉怛不能忘。知尔无再见，形容犹洸洋。腐麦化玄蝶，翩飞依陇傍。乔松流灵液，虎魄函清香。孰谓心所怀，没世以为量。</p>
<p>温雨释春冰，白日常嵯峨。明哲知其真，为枢自不多。纵横九州间，天地将如何。</p>
<p>孤音失清哀，寸心苦未将。至要日隐没，群心久相忘。如彼西岑日，暮霭翳余光。柱下叹知希，龚生丧兰芳。谁云千金瓠，遂可涉汪洋。</p>
<p>晨雨飞西山，屑飒逾川原。曾云映回光，轻虹遂连蜷。霏微散俄顷，余润午暄。辨说岂不周，根株未能坚。耳目日经营，灵迹益以谖。名闻皆枝叶，一落不再鲜。千秋万岁后，飘散如飞烟。</p>
<p>有生自有常，情欲与之俱。避名而就实，无能出其区。慨彼小智士，芸芸为避趋。蹠夷各有云，新紫夺故朱。文质一雕缋，君亲皆膻腴。持钓临河洲，谁云不在鱼。</p>
<p>忧至意苦长，悲积言苦短。登高欲哀歌，辞尽意不满。九土何芒芒，惊兽骛町疃。千秋无辙迹，来者益迂缓。微躯诚自微，大仪凭运斡。</p>
<p>河清不可俟，俟之欲何为！仙人王子乔，孤管发凤吹。沿流循湘干，幽意以自持。屈生沉清渊，蛟龙或见欺。冠珮不可渝，崟嵚非所疑。无为望他人，俯仰相提维。</p>
<p>婚宦营终生，自古诚有之。不期衰晚人，因应亏四维。婉娈狎鸡鹜，长短还相嗤。驱车游广野，南北讵能欺。哀哉相随逐，遂以植菉施！</p>
<p>白昼飞黄尘，游丝漾荒烟。天宇为之迷，南北为之迁。岂云资力微，假借成滔天。念之良惊愕，非由大造偏。拍手持彗帚，高驱荡清玄。宓妃相嬉笑，用意期何年。</p>
<p>裂带结同心，指天誓河水。生年不满百，长怀越千祀。青鸟衔素书，飞集玉山趾。壶公游汝南，愕眙不得视。况彼尘土人，荧荧眩朱紫。</p>
<p>西台狂歌士，南向悲远天。愿随夕英萎，不竞晁华鲜。视彼豹林客，何异乘华轩。良时驰虚誉，驷马递周旋。颐生以物荣，空歌采芝篇。岐道各有趋，命矣夫何言。</p>
<p>柱下贱礼制，支流为南华。糟以自全，抇泥羞清波。马牛任所呼，食豕忘矜夸。取适无拣择，俄顷乘天和。章甫非适越，裸国随经过。深旨通卮言，匠意自清遐。岂为浮沉子，导迷入流沙。</p>
<p>弄翰自弱岁，绪言如转卮。采芳尽春荣，屡顾自矜奇。周游破杳霭，凌空吞云霓。姝媛从物好，华落理自悲。匠意从仿佛，英灵坐相欺。追惟不可谏，白日忽倾驰。</p>
<p>闭户谢宾旧，叩户亦不辞。不辞通款曲，薄言启心期。语者皆朴质，闻者惊支离。长此谢当世，不复知为谁。</p>
<p>微词意不伸，曼衍伤化机。披襟临天汉，清琴音正希。持此游良夕，千秋愿不违。</p>
<p>南登金简峰，北望昭王丘。湖波浸吴楚，阳雁翔汀洲。托心浩淼间，古今谁久留。湘妃凌素波，燕婉终相求。</p>
<p>鲁公八十春，睥睨人间世。鹤发颜妖媉，圜中有真诣。顾揖王方平，刀兵试游戏。天运非苟尔，逍遥无凝滞。三虫守形躯，恋之增悲厉。</p>
<p>日车不可挽，冻雨不可堙。荧惑代朗月，悲此下土人。海潮有涸流，伍相怒不伸。奄忽在须臾，草木非其春。眷焉念神禹，九州空嶙峋。安知百年后，神舆无问津。</p>
<p>生理恣圆轨，清狂游心旌。浮沉全誉命，伸屈无恒形。伦纪皆骈拇，曾史嗤外撄。清浊非异水，南北遨两溟。轻肥适去就，诙谐狎昭灵。解散入纮纲，悦生为督经。炙毂倾宇宙，念兹魂魄惊。</p>
<p>东登大庭库，西睇鸣凤冈。俯仰见玄维，故心冏不忘。寂寥出入中，揽之盈清芳。飞龙驯组辔，御找东西翔。灵珠充素辉，光耀自炜煌。天衡不遐哉，纵横无淫荒。</p>
<p>抱意各有言，立言非意经。下游多扬波，传声忽如倾。发轸在跬步，旁午迷千城。绮丽生惨淡，憔悴良足惊。</p>
<p>天下一丧己，己以丧天下。迷离无反津，要之轻试者。白玉洁明雪，五丝相缫藉。狎龙入重渊，蜃雉俄变化。入尘而不忧，谁知暗摧谢。</p>
<p>夏云起墟末，磊砢逼太虚。欻尔清风生，动宕无恒居。列缺灼末光，丰隆隐欷歔。微雨止天半，阑干飘素珠。阳精自终古，掩翳将何如。且乘寸晷阴，震荡西北隅。</p>
<p>西北市雕弓，东南探金简。令名诚可希，至性非外撰。阔步不择途，浮舟无固绾。百岁从灰飞，三春任偃蹇。玄圃有灵药，采彼天地产。</p>
<p>终日无余欢，振衣游九阊。旦披瑶圃门，夕宿玉山阳。回睨周与秦，划然各开张。世士如游蚁，语笑感心伤。挥手不相顾，嵯峨日月傍。</p>
<p>煌煌轩辕纪，荡涤下土氛。中季有兴替，后起相弥纶。三川闻野哭，知者为酸辛。挽之无显绩，置之伤我神。杳窅默成功，孤游托缊。缊非偶尔，圆魄开重轮。龙门传素书，千载有其人。</p>
<p>春谷生碧草，其名为兰芳。暄日相照曜，微风吹轻香。韩康行采药，顾眄不相当。荡魂从一旦，安取千岁长。嬛彼冶游子，掇拾如不遑。旦夕秋风生，哀歌及履霜。</p>
<p>清都定何在，天池亦不遥。饵芳有惊鱼，巢卑有危条。挥剑破雌霓，娑见青霄。尘垢非我亲，商歌入泬寥。濡需复何有，天阊辟岧。欲从世人言，寥廓无与招。</p>
<p>浩歌无所希，忽忽意不乐。云间失群飞，凄矣孤征鹤。道穷亦偶尔，千载悲绰约。绰约举世然，追随无返略。声利相烹爨，煽动虚橐籥。迢迢石户农，清风遽辽邈。</p>
<p>我闻姑射山，宛在水云区。烟霾不相到，琅玕生其隅。欲往就见之，中道而欷歔。弱水差咫尺，凭虚欲奋躯。精卫填东海，但不负居诸。</p>
<p>名驹生滇池，云是飞龙俦。金埒相组饰，玉泉饮清流。扬鬣望冀北，躞蹀凌南州。生刍不相继，俯首易曼柔。穆满志八荒，去去无相求。秋风吹芸黄，日暮使心愁。</p>
<p>渡海求神药，神药空传闻。偓佺各长叹，知尔非仙伦。日夕有衰老，顾念惜余辰。金风吹流波，浩瀚至海滨。一旦成决绝，伤哉如千春。</p>
<p>自昔有芝草，汾阳及商颜。灵颖非有根，轮困发朱殷。千祀亦不遐，挺生旦暮间。重玄开紫雾，一朝成大还。精爽不暂离，延颈三神山。</p>
<p>威蕤大道侧，灼灼芣苢生。采采不盈把，车马践纵横。耿耿若木华，旭光烛太清。继明羲和辔，反景列宿晶。安知余草木，被之为华荣。</p>
<p>今日汉宫人</p>
<p>此地深宫日，珠帘不卷春。南枝惊怨鹊，驰道厌轻尘。畴昔君恩浅，临歧泪眼新。长城分一线，犹遣候骑频。</p>
<p>稍觉金鞍便，无妨扇影开。残妆临陇水，昨梦到宫苔。回首将无怨，颦眉恐见猜。相怜惟此夕，晓角莫相催。</p>
<p>齿落示敔子</p>
<p>梧桐一叶已知秋，塞角催霜几耐愁。乳燕未须惊飏去，堂前不拟久相留。</p>
<p>哭殇孙用罗文毅公慰彭敷五丧子韵二首</p>
<p>余生一尽万重悲，谁望含饴未死时。如梦如沤添一泪，为亡为在至今疑。鬓丝镊雪愁人问，血缕攻心不自期。两日朱明留不得，挥戈错欲挽重黎。以《大统历》立夏日生，名之曰夏。</p>
<p>孝妇身前遗卵悲，征君顾命撤琴时。邗江枝叶无多望，岳墓松杉亦自疑。斜日不留余照好，落花偏与妒风期。绸缪忍死吾何据，倚杖荒山一孑黎。</p>
<p>辛亥稿</p>
<p>辛亥三月十一夜梦登天寿山</p>
<p>五云飞不息，惟绕五更心。啼鸟惊山曙，余寒拥宿阴。宝刀悲自昔，玉碗已非今。杳杳苍龙阙，微生与陆沈。</p>
<p>李雨苍年七十三矣书至期游南岳若必果者返寄驰望信宿</p>
<p>弥弥洞庭水，迢迢诸葛台。盈盈秋波生，扬舲中流哀。夫君远游心，南望日悠哉。朱鸟自畴昔，佳人屡沿洄。炎海梦江门，金简授大崖。岂无宝瓮浆，颐尔灵傀胎。壮士无暮年，玄云为旦开。白日信相借，朱陵心所怀。</p>
<p>月坐怀须竹南岳</p>
<p>绿润浮澄光，摇曳林塘间。今怀非畴昔，物宇相昭鲜。凉魂从安舒，绪风微夤缘。静籁不相舍，素意无孤骞。吹瓢忘疑心，行歌有独弦。知子岣嵝阴，遥遥接清玄。</p>
<p>壬子稿</p>
<p>上巳</p>
<p>令月方及兹，春草迟已生。轻叶随韶风，薄红散空明。春气遥所集，婉约充檐楹。东菑或怀悯，良禽亦载荣。储情谢歆托，澹荡寓遐征。所资非天伐，居然敛物营。</p>
<p>春晴</p>
<p>西峰日气上缊，东岭凝光染绛云。旧闰几更春不浅，昨宵星影曙难分。还逢暄润迎花茁，遂度霜寒识药勋。天地从谁消逼侧，回塘烟霭护苔文。</p>
<p>家兄期以中秋过败叶庐会恙未果吟见怀念逾月小愈袖诗下访适当闰望是夕人间谓为中秋夜坐不复对月敬和来篇奉酬</p>
<p>皎如白玉盘，圆如流珠丸。向之笙歌万户发，今我不视喟然伤心肝。昔昔相期秋正中，排云飞素涤清空。姮娥已老云鬟不得整，即次新霜欺玉容。长毂长毂孰为尔运，湘累死后无人问。羿妻悔饵金液膏，随意幽欢迷远近。独有鹤发之翁脾病客，闭门坐酒挑灯白。妖蟆流涎透窗隙，拒之不能相迮迫，扣壶欲歌泪沾席。</p>
<p>补山翁坐系没于江陵遥哭二首</p>
<p>将公无死易，大地置公难。疑谤原非妄，悲歌亦久酸。苾刍檀荫冷，松径菊田残。莫问灵岩笛，哀弦自别弹。补山堂有菊田。闻灵岩储公千里赴哭。</p>
<p>章门悲节落，谒署忆交贫。道广公应忘，邻孤痛自真。隆阴谁旦昼，泉路有君臣。补山旧宾客，几问落花津。</p>
<p>癸丑稿</p>
<p>期须竹</p>
<p>悠悠重悠悠，冏如明星光。抱心不得语，空天徒茫茫。岂繄秦与越，音徽隔殊方。出门睨广野，仰视飞鸟翔。食宿各有区，日夕亦得将。滞情夙所捐，相望何恨恨。尽已寸言间，君子敦天常。</p>
<p>家兄小筑耐园俯用夫之观生居韵病不能为偶句放时体叠前韵奉和六首</p>
<p>石骨山耐高，岩髓泉耐清。非乘俄顷用，物莫毁其成。黄梅暴客雨，霜汁儿天晴。朝菌初怒生，亦自炫孤荣。</p>
<p>气数非一致，将雪先微温。奖掖与谣诼，何者定恩冤。恩冤两相耐，叶落不损根。长笑谢流辈，吾知尔精魂。</p>
<p>耐贫霜侵衣，耐老雪侵头。何知蜉蝣裳，岂争蟪蛄秋。忮人徒背憎，戚施久面柔。不见沧江水，自然无西流。</p>
<p>先生将七十，脱粟饭尚堪。芥孙有余香，瓠项有余甘。松风凉不已，松火暖自谙。苟非能耐此，暴殄亦生惭。</p>
<p>古人非吾俦，求例苦不安。世无刘文叔，何有富春竿。江州非王宏，东篱菊已阑。鬼火种青莲，耐兹良独难。</p>
<p>迢遥五十里，林莽槲径穿。方春蕨拳肥，未能共炊烟。群苦良可耐，念兹惊宵眠。裹饭碧荷包，即栗已横肩。</p>
<p>岁晚养疴五首</p>
<p>零雪生阴霄，玄冬亘旦昏。飞鸟迷远天，林依相惜群。物闭诚有终，宁吾独邅屯。传火非素惊，继薪何外欣。所资酬大化，无待今纷纭。空坐闻夕香，清微自弥纶。益知阅万生，不独契隐沦。</p>
<p>息动访元精，绪引竟终穷。日月易流影，听览非昔容。秉烛矜余光，末资轻风。南牖依午暄，灵文测幽踪。还当舍兹去，万年辍往功。明若列星垂，心有来去同。弃置勿深恤，微情焉足充。</p>
<p>夕砌息寒雨，薄月开云间。粼粼池水绿，约约宇光鲜。栖鸟无定影，遥树含微烟。伫春自不遐，歆夜亦以妍。平生惜此景，及今良复然。灯影流瞩，余心自周旋。</p>
<p>昔登金简峰，遥与玉娥语。金虎含青珠，黄膏酿香醑。微光生西清，中天灿华炬。飞云定可乘，挥手谢寒暑，目笑不欲然，栖心非怀土。晨来叩门客，慰藉悲辛苦。胡为闻要言，踯躅成幽阻。</p>
<p>玉琴绝女丝，金羽啼林猿。悲生机有感，弃故理不喧。北陆积玄冰，南草凋芳鲜。孤荣徒后期，逝水无归川。陨获必有终，缱绻讵足延。宇宙诚销歇，无为悲岁年。</p>
<p>李供奉集有笑矣乎悲来乎二歌识者知为齐己赝作辞翰弇滞既良然矣亦由无情而气矜如扪天求月天不可扪月况可得若仆今者可以笑未其悲则已夙矣因为补之</p>
<p>笑已乎！黄河东流月西生，奔车不息羲和倾。天地无情犹尚耳，古今谁能定其情！春风灼灼桃李花，美人卷帘邀流霞。笙歌方喧酒坐乱，不知红雨催绿芽。天不能使百物倾，亦不能使百物成。根趺摇摇逞颜色，岂但倾城复倾国。开花亦是落花风，恩冤翻覆春风中。仰天大笑何终已，万树飞花随流水，畴昔春风今已矣。</p>
<p>悲来乎！神蜦逝海不复还，玄云萧散龙门山。龙门孤桐已半死，朱弦欲上摧心肝。苍颉无端记今古，古人不作今何补！鬼哭深山风怒号，况复驱车上广武。昨日之日何所颓，赤轮东生起崔嵬。参差经天迷是非，谁使有心独含悲。双辖间关转千辐，中心欲折怨幽独，呜咽无言寄哀竹。</p>
<p>甲寅稿</p>
<p>安远公所遣都护刘君过寓庵问病歌以赠之</p>
<p>天涯相逢兴不孤，今宵何夕金风疏。渔蓑在背笠在顶，我生真与病为徒。佛灯灼灼茶碗清，相怜不语两含情。宝刀赠君行万里，男儿突兀相枝撑。长留病夫钓寒水，苍天茫茫吾老矣。秋风颭颭芦花苍，芦花如雪寒溪长。期君驱马度朔雪，雕落鹘起逐鸳鸽。归来一问寒溪叟，果尔挑灯话不忘。</p>
<p>赠余西崖谁园</p>
<p>阴翠凝竹凉，绿烟飞在兹。乘秋宜微寻，得侣无后时。使君乌衣旧，投情固不辞。盈盈钟阜雪，北映邗沟涯。夙昔故乡心，今者良会期。鸿鹄薄天径，鸴鸠归故枝。问己无殊轸，惟君奇遥思。</p>
<p>乙卯稿</p>
<p>长沙旅兴</p>
<p>禹迹千峰碧嶂回，湘波东绕定王台。楼船拟趁桃花水，钓艇闲倾竹叶杯。露布星邮飞蜀锦，灵光丝管访骚才。当年玉女盆前客，笑指彤云几度开。</p>
<p>江春望落日</p>
<p>落日敛浮光，烟中延远睇。深矗凝紫影，骀荡间绿际。波气分半明，天彩益多腻。久从山夕暝，乍测江容霁。纷诡开蓬心，游泳知鱼计。良矣北游知，释兹孤匏系。</p>
<p>三十六湾初见新绿</p>
<p>湘春千里来，余寒不相借。孤舟忘日夕，春鸟鸣初乍。新绿惊一遇，暄气歆始夜。江影涵静娟，微波滋蕴藉。遥知蒸水西，良畴沐桑柘。天物度藏舟，生心警目化。阅万知有恒，入群无深诧。</p>
<p>夜泊湘阴追哭大学士华亭伯章文毅公</p>
<p>残烟古堞接湖平，认是湖南第一城。云闪灵旗魂四索，波摇旅梦月三更。愁中孤掌群眉妒，身后伤心九庙倾。近筑巴丘新战垒，可能抉目看潮生。</p>
<p>湖水</p>
<p>湖水君山尽，巴丘战垒春。中流回碧草，极浦暗黄尘。日月争朝暮，渔樵有故新。天涯同一寄，未必故园亲。</p>
<p>赠程奕先</p>
<p>湘山飞绿烟，影荡春波际。为访定王台，碧莎迷荒砌。古心谁与期，今怀乍云系。龙战方在兹，玄云待新霁。《诗》《书》道不孤，风华遥相缀。钦恤慰群命，直清修前制。融融千里间，韶风吹宿滞。远游广孑心，开爽延洪睇。斯人息蠕生，微躬安鱼计。渔艇载清飙，岳云封幽荔。千载念佳春，余年拾瑶蕙。</p>
<p>三月七日所闻</p>
<p>天涯帝子知谁在，今日生闻喜欲狂。淮泗补天功造化，苍梧扶鼎治衣裳。彤云日角传龙种，玄雾云签养豹章。重遣孤臣怜雪鬓，萍踪万一问津航。</p>
<p>拜蔡公祠</p>
<p>烈心歆匪石，笃意悲逝川。《怀沙》无归魂，惜兰非天年。寸念持两情，哀羡交不捐。徘徊依榱桷，傺侘随湘烟。绿莎生庭际，春云相凄暄。良运既不留，英华奚久延。顾此萍梗姿，屡婴波蔓牵。愉惬安可期，昭灵或相援。</p>
<p>次李缓山见寄韵即用其体书怀驰答</p>
<p>仪丸不乍停，藏舟影速过。与君结长佩，发浅未裹。菵露弥丰草，云帆径相左。遥知极目思，念此空林锁。既悲群离居，讵矜吾丧我。入林香风生，仙实月中堕。期之心不遐，勉以道无可。反复诵千周，系之念珠颗。感君欲倚杖，胫酸还反坐。良以足蹒跚，非由道坎坷。驭风行八极，长年牢倚柁。乘云有神蜦，蟠泥安鳖跛。如彼荑与菅，末由成箭笴。度时固未能，自量则亦颇。低飞雀抢，老丑流离琐。烦语程夫子，清风谢扬簸。时程周量承意相促入粤。</p>
<p>和程奕先长沙怀古三首</p>
<p>渺渺枫树林，屈子悲神弦。云中君不见，志意如孤烟。引声动清歌，幽细咽湘川。六代徒仿佛，三唐空流连。君子掇其微，不取毛羽妍。悠悠江潭水，千载重昭鲜。长佩纡缱绻，兰芷相周旋。</p>
<p>贾生请长组，历历少年情。为傅一蹉跎，嗟哉念生平。橛衔无早戒，引罪深幽明。鸟臆何足述，生如片羽轻。长策垂太息，俟之来世英。知己诚见察，空际回霓旌。</p>
<p>仙李发稚英，鹦鹉相啄食。飞鸟既依人，安能悯悲恻。叆叇墨池云，湘皋飞不息。铩羽重凋伤，日南无归翼。狄公转天枢，晶轮回八域。伤哉不及睹，幽壤闷悯默。白日诚再鲜，委蜕亦奚恤。</p>
<p>观涨</p>
<p>江势自委迤，川气欻浮兴。情形不交喻，浩荡因时乘。崩奔掩群目，汀岸固静凝。云树蔼相接，远山兹可凭。万端两间内，俄顷一气蒸。默对非所适，雄心亦不胜。徙倚听攸归，危疑无久恒。</p>
<p>与李缓山章载谋同登回雁峰次缓山韵</p>
<p>连霄关塞悲迟暮，初见南天一雁回。小有绿阴堪避暑，相看枯木不惊雷。晴光漏白飞螺顶，云影撑空幻蜃台。稍觉江山堪极目，临风薄送浊醪杯。</p>
<p>渌湘杂兴六首</p>
<p>迢迢潇湘水，千里发苍梧。上有枫树林，下有蒲与菰。云阴澹归鸟，波影荡浴凫。得所各谋欢，微心复何须。良境不相置，天情自合符。</p>
<p>浮云无远慕，南风吹我兴。涉江既超越，度岭亦凌乘。生灭不自虑，淹留非所能。是以云将游，过迹无久凭。</p>
<p>早岁涉渌江，今者复经过。六宇自不齐，吾生其如何。高滩飞珠瀑，古树郁青莎。南望岣嵝峰，玄云方嵯峨。天地既相借，萧摇发浩歌。</p>
<p>西风吹大旗，日落鼓角喧。片云自南来，飞雨涤川原。漠漠青天高，群动各已繁。倦客有余心，慷慨自忘言。</p>
<p>我行渡渌水，遂泛湘江滨。渌湘既同流，吾生非异人。来者各乘时，去者日以宾。欲忘而不能，寸念自相亲。</p>
<p>圆月辉东荣，天汉隐中轨。众目有炫蔽，真形无成毁。悲风惊凉衾，徘徊中夜起。仰瞻增浩歌，今昔何纷诡。居然有吾心，仿佛奚所似。物论复何疑，焉能役彼此。</p>
<p>萍乡中秋同蒙圣功看月</p>
<p>百年看月又今宵，昨夜疏云洗泬寥。渌水章江分影碧，牙旌戍火接星遥。寒枝难拣惊乌树，落叶谁填乌鹊桥。一枕冰魂随故剑，飞光犹涌子胥潮。</p>
<p>留别圣功</p>
<p>远送始知君送客，归人还念未归人。兴亡多事天难定，去住皆愁梦未真。宝剑孤鸣惊背珥，画图遥惜老麒麟。铙吹落日暄丹嶂，西望湘烟泪眼新。</p>
<p>代出自蓟北门</p>
<p>春涉巴丘湖，秋登楚王台。广风吹千里，飞云卷黄埃。念昔天狼飞，山岳横崩颓。金镞埋沙砾，轻车辕屡摧。旧从六校发，白首归蒿莱。安能不腹悲，天道有昭回。请看箙中箭，血迹杂莓苔。垂老含余心，谁知苍天哀。</p>
<p>却东西门行</p>
<p>天光易匿，明星难留。前心不践，时序如流。慷慨独行，莫知我犹。世如萦烟，心如冽秋。独不可保，两不能周。睥睨消谢，云胡不忧！</p>
<p>丙辰稿</p>
<p>人日有寄</p>
<p>人日宜人小试春，云光灼灼雨中匀。经年梅蕊破朱萼，一径苔茸展碧茵。清澈水曹东阁起，萧条杜甫小檐巡。湘皋嫩荻铺轻绿，莫有清波动锦鳞。</p>
<p>雨中过蒙圣功斗岭六首</p>
<p>君从吴西归，吴西接楚东。云何成迢递，令我思无穷。</p>
<p>博望屯烧未，舟中指在无。君言非不早，夹水一军孤。</p>
<p>自有真豪杰，临危授玉骢。将军诚下士，乌幕不如空。谓王总戎鼎步行授马。</p>
<p>鸟道行已屡，龙渊老自灵。乾坤日洒血，君莫羡渔汀。</p>
<p>二百里无山，到来青插天。东行渡湘水，碧涌万重莲。</p>
<p>夕雨万条碧，晴云一线天。与君昨夜语，山鬼泣窗前。</p>
<p>中秋同圣功庶先翠涛须竹饮听月楼诸公将送予下湘</p>
<p>今宵犹对家山月，江阁同倾送远杯。牧笛西清怨良夕，金戈北望接黄埃。宗天一碧涵江合，极浦微波倒影回。果有琼楼归去路，羽衣何遽不仙才。</p>
<p>风泊昭山夹病中放歌</p>
<p>昭山之东青林空，昭山之北填悲风。孤鸦怒隼穿云幕，银珠雪锷翻蛟宫。苍天有息必有消，消之滑熟苍天骄。踟躇故缓烛龙驾，黑眚冲肌万骨焦。丈夫欲扶双臂软，老病煎肌秋夜浅。壮魂飞驾昭山云，荻叶敲蓬惊梦转。</p>
<p>涟江夕泛</p>
<p>霜日余一曛，南林凝夕绿。畴昔闻涟江，清瀫勤屡瞩。天物缓今古，人情故纷促。憺意无先取，良景应前触。至矣定情游，悠然忘群独。</p>
<p>褚公池</p>
<p>褚公南游此，遂有洗笔名。墨云定有无，人心为英灵。近代推王铎，于宋拟蔡京。钟繇空痴肥，助逆作长鲸。应迹有本末，念之心自惊。</p>
<p>懿庵七十初度余留滞长沙不遂山中欢笑已乃泝涟访祝述怀一首</p>
<p>湘山护涟水，黄润沐霜液。东皋知不遥，丹叶古琴宅。菊樽开已缓，杞实犹堪摘。延年有真理，慎静炼生魄。阅世如浮烟，抱道引虚白。乔木无近枝，唐松重东碧。我心君所怜，飞鸟留沙迹。渔舟笑解缆，兵气清昨夕。已得入寥天，追随访云册。芝草定何人，珍重酬幽客。怀葛在窗枕，汤武睨局弈。天秋为我秋，刀圭无旁益。即此游钧天，谁劳注仙籍。</p>
<p>楠园翠涛诸公作瓶菊诗命仆和作辄成四首</p>
<p>秋径谢商风，闲房试暖融。艳从窗月浅，芳倚槛以下阙。</p>
<p>附录</p>
<p>新秋看洋山雨过</p>
<p>南楚秋风日，轻阴太白方。参差分远障，明灭互斜阳。旋度云间树，还吹山际香。鹭飞初掠润，燕语乍矜凉。云断天逾碧，林疏野乍光。余霞侵月浅，晚露过溪长。薄袂泠泠善，闲愁鼎鼎忘。萧斋聊隐几，吾道在沧浪。</p>
<p>居西庄源三载将去赋诗</p>
<p>物遇日屡迁，流止暂不遗。浮云出丹，游鯈遵绿漪。心知既无滞，躯质匪有期。俯仰同久乍，令我奄宅兹。修竹丛尚稚，冈梧荫每移。云岫半明灭，霞嶂时参差。坐闻春鸟鸣，亦睹秋叶离。凌景延圆晖，迎寒却凉飔。回首舜帝峰，濯足春水湄。芳草良未歇，佳期行可规。行道昔已靡，槁木今何居。俄顷已藉用，乘乘将焉之。</p>
<p>二诗见《常宁县志》。志载先生甲午由南岳移居常宁之西庄源，丙申生子敔。丁酉复返南岳。寓宁三载，为邑人说《春秋》。居游多有题咏云云。按：二诗已见《五十自定稿》。今复录附编年稿后以存志语。平湖张宪和谨识。</p>
<p>《姜斋诗编年稿》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
