<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书006-2024年8月12日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书006-2024年8月12日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="需-乾下坎上">需 乾下坎上</h4>
<p>需。有孚，光亨贞吉，利涉大川。</p>
<p>“需”，缓而有待也。《乾》之三阳欲进，而为六四之阴所阻。九五阳刚，履乎中位，而陷于二阴之中，与三阳相隔。三阳待五之引己以升，九五待三阳之类至，交相待而未前，故为健行而遇险之象，不能无所需迟，而固可以需者也。“孚”者，同心相信之实也。阴与阳合配曰“应”。阴阳之自类相合曰“孚”。凡言“孚”者放此。旧说谓“应”为“孚”，非是。九五与三阳合德。虽居险中，而诚以相待；秉志光明，而情固亨通，终不失正，吉道也。此以赞九五之德。“利涉大川”，为下三阳言也；虽为四所阻，不能不有需迟，而性本健行，不畏险而自却，且有九五以为主，非阴所能终阻，涉焉，斯合义而利矣。</p>
<h6
id="彖曰需须也险在前也刚健而不陷其义不困穷矣">《彖》曰：需，须也，险在前也。刚健而不陷，其义不困穷矣。</h6>
<p>险在前，不容不有所待而后济。凡天下之陷于险者，皆繇锐志前行，而不虑险之在后，致陷于困穷，《讼》之所以“终凶”也。险在前，知之已明而健以行，踌躇满志以有为，虑已熟而无可畏葸，见义必为，不忧其困矣。</p>
<p>“需有孚光亨贞吉”，位乎天位，以正中也。</p>
<p>九五位乎天位，足为群阳之主，而得位秉正，不以在二阴之中而生疑阻，则信著光明，亨通可俟也。</p>
<p>“利涉大川”，往有功也。</p>
<p>健以济险，虽需迟而不陷，往斯利矣。九三以近险而进，“致寇至”，然则往且犯难，而《彖》云“有功”者，全体《乾》而有恒，则利九三独动，而不需群起立功；抑必有独撄其难者，则先动者当之。凡《彖》《爻》异占者，大率类此，所谓“变动以利言，吉凶以情迁”也。</p>
<h6
id="象曰云上于天需君子以饮食宴乐上时掌反">《象》曰：云上于天，需，君子以饮食宴乐。上，时掌反。</h6>
<p>水不可加于天上，故变言“云”。云者，水气之清微者也。“上”，升也。地以上皆天，升高则上于天矣。云升而未降为雨，故为“需”。需者，事之贼也，君子敏则有功，无所用需；惟其于饮食宴乐也，可以饮食宴乐矣，而犹需之，故酒清肴乾，终日百拜而后举逸逸之酬。后天下以乐，而后钟鼓田猎，民皆欣欣以相告，则享天下之奉而无从欲败度之愆，此则所宜需者也。外此，虽研几观变，极其审慎，而当所必为，坐以待旦，何需之有？</p>
<h6 id="初九需于郊利用恒无咎">初九，需于郊，利用恒，无咎。</h6>
<p>“郊”，旷远之地，与人事不相涉，需而于此，则缓不及事，一旦时至势迫，则必有咎矣。但以阳刚立《乾》健之基，二、三两阳皆繇此而生，不改其度，有可恒之道焉。以斯为“利用”，则筹度有素，而可“无咎”。盖人事之险，固非可轻犯，然必卓然自守，而识之于心。若悠悠忽忽，以为事不及己，而与相忘，是自绝于天下矣。外缓而心不忘，斯以异于庸人之偷惰也。</p>
<h6
id="象曰需于郊不犯难行也利用恒无咎未失常也难乃旦反">《象》曰“需于郊”，不犯难行也。“利用恒无咎”，未失常也。难，乃旦反。</h6>
<p>远于《坎》险，不犯难矣。然畏难而不敢犯者，往往葸怯震掉而自丧其神。守健以自持，积刚而不变，则不失其常度，而可以无咎。</p>
<h6 id="九二需于沙小有言终吉">九二，需于沙，小有言，终吉。</h6>
<p>“沙”，汀渚平衍之地，欲涉者需于此，得其地矣。九二去《坎》险，在近远之间而得中，吉道也。其于九五，以阳遇阳，相敌而不相应，则始且疑而“小有言”，然已得中，而五以同德相孚，志在引二而与偕进，小言不足以间之，必以吉终。</p>
<h6
id="象曰需于沙衍在中也虽小有言以吉终也">《象》曰“需于沙”，衍在中也，虽小有言，以吉终也。</h6>
<p>“衍”，余也。需于沙而得中，可进可退，自有余地也。</p>
<h6 id="九三需于泥致寇至">九三，需于泥，致寇至。</h6>
<p>“泥”，近于水而且陷矣。九三重刚躁进，需之急而不顾所处之不安，将有非意之伤至，则惟所处之非地有以致之也。</p>
<h6
id="象曰需于泥灾在外也自我致寇敬慎不败也">《象》曰“需于泥”，灾在外也。自我致寇，敬慎不败也。</h6>
<p>三阳需进，己独居前，近于险而将陷，自恃健行，不知灾之在外，宜其败矣。然志在需，而非以犯难；上六虽险，而与为正应，则敬慎持之，可以不败。盖需而在下，则怠缓已甚；三为前进之爻，无迟滞之过，但能敬慎不失，亦免于灾。虽为戒占者之辞，而爻中本有其德，非占外之通戒，凡救败皆需敬慎，岂徒《需》三为然哉！</p>
<h6 id="六四需于血出自穴">六四，需于血，出自穴。</h6>
<p>六四非需进者，而言“需于”，谓三阳于此而需也。三阳需进，九五居中以待其升，而四以阴介其间，使不能速合，阳必见攻，而阴受其伤，故为“血”。然柔而当位，上承九五而为退爻，志在出穴，下接乎阳而非相亢拒，其事苦，其情贞，在险而能出谷迁乔者也。</p>
<h6 id="象曰需于血顺以听也">《象》曰“需于血”，顺以听也。</h6>
<p>顺于阳而听其徐来，与五相合，故出险而不迷。此并“出自穴”释之，而专挈上句，《象传》立文之简也，后放此。</p>
<h6 id="九五需于酒食贞吉">九五，需于酒食，贞吉。</h6>
<p>内三爻言“需于”者，于其地而待人也。此言“需于”者，所以待待己者也。《易》之辞简而义别，类如此。五与三阳道合，居中得位，以待其至；虽在险中，笃其情礼，期相燕好，不迫不忘，君道之正也，故吉。此言“酒食”，文与《大象》同，而义自别。《大象》观全卦之象，示学《易》者之大用，《爻》乃《彖辞》旁通之情，示占者时位之宜。《大象》言“饮宴”，发愤忘食后乐之旨，此言“酒食”，明燕好待贤之义。文偶同尔。读《易》者不可以《大象》强合于《爻辞》，类如此。</p>
<h6 id="象曰酒食贞吉以中正也">《象》曰“酒食贞吉”，以中正也。</h6>
<p>爵禄燕好，人君驭赏之权也。位正道中，以待贤者之至，得其正而吉也。古者爵有德，禄有功，于大祭之日，酬以酒，因而命之。故言“酒食”而禄位在其中矣。</p>
<h6
id="上六入于穴有不速之客三人来敬之终吉">上六，入于穴，有不速之客三人来，敬之终吉。</h6>
<p>上居《坎》险之极，不能出就乎阳，“入于穴”矣。然下应九三，不忘敬顺，故获“终吉”。“三人”，三阳也。九三进，则初与二汇升矣。“不速”，谓有需而不遽进，其行迟也。此卦两言“终吉”，《需》之为道无速效，故必久而后吉。</p>
<h6
id="象曰不速之客来敬之终吉虽不当位未大失也">《象》曰“不速之客来，敬之终吉”，虽不当位，未大失也。</h6>
<p>“不当位”，《本义》云未详，窃谓不当《需》之主位也。四出穴以需；五居中以需；上六“入于穴”，于三阳不相酬酢，故卦本以阳为主，而于此言客，无与延之为主也。特以顺应九三，故未失柔道，而得“终吉”。</p>
<p>讼 坎下乾上</p>
<p>讼。有孚，窒，惕中吉，终凶。利见大人，不利涉大川。</p>
<p>凡势位不相敌，而负直以相亢、怀险以求伸，则讼。此卦三阳上行，有往而就消之势，已成乎《否》，将成乎《遁》。九二不恤险陷，退而下行，为主于内，以止阳于将消，其为功于《乾》，大矣。《乾》乃决志健往，不与之相应，则二怀不平之怨，而与五相讼。如卫元咺之于卫侯、郑者，始于相援，而终以相亢，物情之险所以难平也。“有孚”者，二之与五合志，以实心事之也。“窒”者，为六三所间，《乾》阳亢往，无繇自达也。其始也，惟恐阳之往而且消，自处忧危之中，以求阳而安之，“惕中”之“吉”也。至于五不我应，激而成讼，则忠信之反为悍逆，以下讼上，终于凶矣。“利见大人”者，五本中正，不以二之忤而终绝之，见之则疑忌消而志道仍合，所以利也。“不利涉大川”者，健于前行，不恤险之在后，未可坦行也。《讼》之凶，二任之；涉川之不利，则上九之亢而不知退也。</p>
<h6
id="彖曰讼上刚下险险而健句讼">《彖》曰讼，上刚下险，险而健句，讼。</h6>
<p>以上之刚，激下之险；下已险而上终怙其健，《讼》之所以成也。</p>
<p>“讼有孚窒，惕中吉”，刚来而得中也。</p>
<p>卦繇下生，先筮得者，为内、为来；卦已小成，而再至者，为外、为往。凡言往来，自卦变言之，此据《遁》而言也。阳本连类以往，九二降而处内，故谓之“来”。阳欲去，而九二宁陷不往，屈己入险；“有孚”，虽“窒”而不恤忧危，吉道也。</p>
<p>“终凶”，讼不可成也。</p>
<p>始于惕，终于险，至于讼，则虽直而辱己犯上，陷于小人之道，故凶。</p>
<p>“利见大人”，尚中正也。</p>
<p>九五刚健中正，所尚者大人无私有容之道，见之则疑忌自消。</p>
<p>“不利涉大川”，入于渊也。</p>
<p>险在下曰“渊”。阳亢而不虑险，斯陷矣。</p>
<h6
id="象曰天与水违行讼君子以作事谋始">《象》曰：天与水违行，讼，君子以作事谋始。</h6>
<p>人与己违则讼人，欲与道违则自讼，事后追悔，心志乱而愈乖。惟于作事之始，两端交战于心，必辨其贞胜之理，毫厘不以自恕，如讼者之相讦，而后得失审，以定于画一，善恶分明，如天高水流，不相胶溷。君子之用讼，自讼于始，终不讼人也。</p>
<h6 id="初六不永所事小有言终吉">初六，不永所事，小有言，终吉。</h6>
<p>“所事”，讼事也。“永”，引之使长也。初六与《坎》为体，二讼则己不能不与其事；而以柔居事外，固无争心，虽“小有言”，恒欲退息，与四相应，归于和好，故终得吉。</p>
<h6
id="象曰不永所事讼不可长也虽小有言其辩明也">《象》曰“不永所事”，讼不可长也，虽小有言，其辩明也。</h6>
<p>讼不可长，故“不永”而“终吉”。凡讼者之始，皆有所挟之理，未大远于正；相持而不解，则客气胜而枝词出，相引无穷，终于两败。故听讼者且贵片言之折，况讼者乎！自不欲永，则风波之辞终归昭雪，所谓“止谤莫如无辩”也。</p>
<h6
id="九二不克讼归而逋其邑人三百户无眚">九二，不克讼，归而逋，其邑人三百户无眚。</h6>
<p>“不克”，不胜也。“归而逋”，退处于二阴之间以自匿也。“邑人”，谓初与三。“三百户”，尽其邑之人也。灾自外至曰“眚”。九二挟德为怨，以讼其上，固无胜理，赖九五中正，曲谅其有孚之实，原情而恕其悍，听其诎服，不加以刑，使得保其封邑，而罪不及于初、三，皆得“无眚”者，幸也。盖讼而不胜，枝蔓傍生，且有意外之祸，非遇中正如九五者，将有如卫侯郑之于元咺，祸延公子瑕，况其陪隶乎！</p>
<h6
id="象曰不克讼归逋窜也自下讼上患至掇也">《象》曰“不克讼”，归逋窜也。自下讼上，患至掇也。</h6>
<p>“掇”，犹拾也。下之事上，即有劳不见谅，而亦安于其义；挟以犯上，自取逋窜，于人其何伤乎！</p>
<h6
id="六三食旧德贞厉终吉或从王事无成">六三，食旧德，贞厉，终吉。或从王事，无成。</h6>
<p>古者仕者世禄，凡士之有田禄者，皆先世之德泽，“食旧德”，谓保其封邑也。六三柔而上进，不从九二以讼，而上从于《乾》，灾眚不及，善于自保者也。以与二为《坎》体，必为二所不满，则守正而亦危矣。然二既逋窜，五终正位，是以“终吉”。但处嫌疑之际，内为二所掣，外遇上九之亢，或思出而从王，固不能有成，可自安而不可图功之象也。</p>
<h6 id="象曰食旧德从上吉也">《象》曰“食旧德”，从上吉也。</h6>
<p>“上”谓《乾》也。</p>
<h6
id="九四不克讼复即命渝安贞吉">九四，不克讼，复即命，渝，安贞吉。</h6>
<p>“不克”，事不成也。九四以刚居柔而为退爻，上承九五之中正，下应初六，而与二无惎心，故不欲成讼；而承宣五之德命，已谕二使复受命，虽处变而自得“安贞”之吉矣。凡讼之事，皆有居间为之起灭。二讼上，而三、四居其间，三既柔而从上，四又不欲讼而代五宣其德命，则不用刑罚，而讼者自诎服以免于眚。故人即欲讼，不与讼魁谋，而有安静正直之君子居中镇定之，则讼不长，而讼者虽刚险，亦受其和平之福矣。</p>
<h6 id="象曰复即命渝安贞不失也">《象》曰“复即命渝”，安贞不失也。</h6>
<p>讼之不克，何失之有！</p>
<h6 id="九五讼元吉">九五，讼元吉。</h6>
<p>刚健中正，初无失德，虽为下所讼，无能为损，吉所固有也。</p>
<h6 id="象曰讼元吉以中正也">《象》曰“讼元吉”，以中正也。</h6>
<p>中正者，大人之德，吉自归之，见之则利，若与为讼，必逋窜矣。</p>
<h6 id="上九或锡之鞶带终朝三褫之">上九，或锡之鞶带，终朝三褫之。</h6>
<p>“鞶”，车饰；“带”，服饰，车服所以行赏。“或”者，侥幸偶得之辞。二之讼上，本以《乾》上行而不与己应为猜恨，九五中正，不与相竞；四居其间，承上意而以下告；惟上九健往之首，与二隔绝，而骄亢不屈，激成讼者也。其事若出于卫主，故或徼荣赏。而论定以后，二既屈服，其惕中之孚且见谅于五，必恶上之酿祸而亟褫之。晁错忠而见诛，况傅游艺之一岁九迁乎！</p>
<h6 id="象曰以讼受服亦不足敬也">《象》曰：以讼受服，亦不足敬也。</h6>
<p>激祸以居功，君子之贱恶之久矣。</p>
<p>师 坎下坤上</p>
<p>师。贞，丈人吉，无咎。</p>
<p>卦惟一阳，统群阴而为之主，居中而在下，大将受钺专征之象。阴盛而聚，杀之事也，故为“师”。“贞”谓六五柔静得中而不竞。惟九伐之法，道在正人之不正，则命将专，征非过刚而黩武也。“丈人”，谓二刚中之德，为壮猷之元老，以之临戎，战则必胜，故吉也。王者顺天致讨，得征之正，又命将得人，而免乎凶危，然后“无咎”。不然，师之兴，咎之府也。五虽顺正，与二为应，然柔胜，嫌于不断，或委任不专，则黩武之小人且乘之以徼功而偾事，故《彖辞》虽为吉占，而有戒意。盖兵者不得已之用，不但伤生费财，且小人乘之以立功而揽权。贞而不吉，既以病国戮民，吉而不贞，又为贪功启祸。免此二者，而后师为可兴。圣人贵生恶杀，固本靖民之情，于斯见矣。</p>
<h6
id="彖曰师众也贞正也能以从正可以王矣王于放反">《彖》曰：师，众也；贞，正也。能以从正，可以王矣。王，于放反。</h6>
<p>人众则桀傲贪残者杂处不一。且兵强易骄以逞，惟柔静居中、顺理而无竞者，能用众而不诡于正，斯三王之所以王也。此明《师》必贞而后可无咎也。</p>
<p>刚中而应，行险而顺。</p>
<p>九二刚中，有致胜之材，而五与相应，宠任既专；二致身以行险，而承上大顺之理以伐罪吊民，则或不战而敌服，或一战而定矣。此明必丈人之吉而后可无咎也。</p>
<p>以此毒天下而民从之，吉又何咎矣！</p>
<p>总承上文而言，以正兴师，则民服其义；将得其人，则民无败死之忧。二者之道备，民所乐从，虽毒民而又何咎乎？非是而毒民，其咎大矣。</p>
<h6
id="象曰地中有水师君子以容民畜众">《象》曰：地中有水，师，君子以容民畜众。</h6>
<p>地中之水，不见于外，而自安于所润。君子用此道以抚众民，以静畜动；士藏于塾，农藏于亩，贾藏于市，智愚顽廉兼容并包，养之以不扰。以之行师，有闻无声，驭众如寡，亦此道也。</p>
<h6 id="初六师出以律否臧凶">初六，师出以律，否臧凶。</h6>
<p>师之有束伍节制，相为应而不相夺伦，犹乐之有律也。“否”，不然。“臧”，善也。师一出，而即当以律，乃可胜而不可败。初六柔险而处散地，反以律为不善，而恣其野掠，其败必矣。</p>
<h6 id="象曰师出以律失律凶也">《象》曰“师出以律”，失律凶也。</h6>
<p>以律为不臧，则必失律矣。</p>
<h6 id="九二在师中吉无咎王三锡命">九二，在师中吉，无咎。王三锡命。</h6>
<p>以一阳而统群阴，处于险中，将在军之象也。刚而得中，得制胜之道，故吉。必其吉而后可无咎。用兵非君子事君之正道，虽吉，免咎而已。且其所以独任为主，专制师中者，以六五柔顺虚中而与相应，故“王三锡命”，乃克有功。则有胜也，皆天子之威灵，而非可自居以为功也。</p>
<h6
id="象曰在师中吉承天宠也王三锡命怀万邦也">《象》曰“在师中吉”，承天宠也。“王三锡命”，怀万邦也。</h6>
<p>六五居天位，而司天命天讨之权。九二惟承锡命之宠，故吉而无咎。且王之宠锡之者，岂以私九二而假之权哉？怀宁万邦，故代天而命德讨罪，二不得邀宠而侵权也。</p>
<h6 id="六三师或舆尸凶">六三，师或舆尸，凶。</h6>
<p>“或”者，未定之辞。侥幸而胜者有矣；师败将殪，舆尸以归，亦其恒也，视敌何如耳。六三以柔居刚，又为进爻，才弱志强，行险妄动，故其象占如此。命将者，其可轻任之乎！</p>
<h6 id="象曰师或舆尸大无功也">《象》曰“师或舆尸”，大无功也。</h6>
<p>“大”谓阳也。九二刚中，足以制胜，而三乘其上，不用命而轻进；三败，则二功亦堕。若先縠之于荀林父、王化贞之于熊廷弼是已。</p>
<h6 id="六四师左次无咎">六四，师左次，无咎。</h6>
<p>兵法：前左高，后右下。六四凭依坎险，故为“左”。以柔居柔，而为退爻，“次”之象也。凡师虽次止不进，前左之军必进为游奕；左次，则右后皆止。善师者不陈，故无咎。</p>
<h6 id="象曰左次无咎未失常也">《象》曰“左次无咎”，未失常也。</h6>
<p>进退可据之谓“常”。</p>
<h6
id="六五田有禽利执言无咎长子帅师弟子舆尸贞凶长丁丈反帅所律反">六五，田有禽，利执言，无咎。长子帅师，弟子舆尸，贞凶。长，丁丈反。帅，所律反。</h6>
<p>“田”，猎也。“禽”，获也。“执言”，执辞声罪以致讨也。六五柔顺得中，无贪愤之心，因彼有可伐之罪，执辞以讨，其兴师正矣。然王者之师，虽以柔胜，而用将必须刚断。五与群阴杂处，虽下应九二，而志柔不定，则方命长子帅师，而复遣弟子得以争功躁进。若初、三，皆弟子也。侥幸尝试，必致败绩。事虽正，而轻用民于死，亦凶矣。</p>
<h6
id="象曰长子帅师以中行也弟子舆尸使不当也">《象》曰“长子帅师”，以中行也。“弟子舆尸”，使不当也。</h6>
<p>五之锡命九二而使帅师，徒以其居中，位尊望重，而使之行耳，非能刚断而专任之，故使弟子参焉，而至于败。</p>
<h6
id="上六大君有命开国承家小人勿用">上六，大君有命，开国承家，小人勿用。</h6>
<p>“大君”谓五也。“开国”，命为诸侯。“承家”，命世为大夫。上居事外，不与师旅之事。师还论功，六五命之，定爵行赏。赏虽以功为主，而抑必视其人。小人不可开国承家，而命之则贻害大方，故戒之。然小人侥幸有功，与君子等，而以志行见诎，则将有如赵汝愚之于韩侂胄者，激之而反成乎乱。故“勿用”者，宜早慎择于命将之日。上六虽柔不能断，但戒之，而无归咎之辞。责在六五，不在上六也。六五遣弟子分长子之任，虽免舆口，亦终为咎。至于小人已有功而抑之，乃忠臣忧国，不恤恩怨之道，直道虽伸，国亦未易靖也。</p>
<h6
id="象曰大君有命以正功也小人勿用必乱邦也">《象》曰“大君有命”，以正功也。“小人勿用”，必乱邦也。</h6>
<p>“正功”者，但正其功次。小人之“必乱邦”，非忧国远虑者不能任怨而裁抑之，故危言以戒之。</p>
<p>比 坤下坎上</p>
<p>比。吉。原筮元永贞，无咎。不宁方来，后夫凶。比，必二反。</p>
<p>相合无间之谓“比”。此卦群阴类聚，气相协，情相顺，而一阳居中，履天位，为群阴之所依附，无有杂间之者，故为《比》。凡物情之险阻，皆生于睽离，《比》则吉之道也。“原”，本也。“筮”，择也。君子之交，以道合而无所昵，故曰“周而不比”。比，非能无咎者也。乃此卦群阴统于一阳，其本所择而顺从者，乃《乾》元之德，奠于正位而永固，则以德以位，皆所宜因而不失其亲，虽比而无咎矣。九五既为群阴之宗主，则虽自二而外，非其正应，为不宁之方，而近悦远来，皆相托以归附。惟上六独处于外，志欲相亢，而受“后至”之诛，是以凶，盖择主者审之于初，而不可怀疑贰于既审之后。臣之事君，弟子之从师，皆此道也。“不宁方”，犹《诗》言“不庭方”。后至称“夫”者，不能信友获上，为独夫而已。</p>
<h6
id="彖曰比吉也比辅也下顺从也">《彖》曰“比吉”也，比辅也，下顺从也。</h6>
<p>《比》之所以为吉者，以其比五而辅之也。“下顺从”者，阳既居尊，群阴不敢亢也。言“下顺从”，则上六之不从而逆，其凶可见矣。</p>
<p>“原筮元永贞无咎”，以刚中也。</p>
<p>阳资始而后阴能成化，德位永定，而无可违。九五刚中，有可亲比之道，本所当筮择为主者，故无咎。</p>
<p>“不宁方来”，上下应也。“后夫凶”，其道穷也。</p>
<p>上下皆所宜应，虽后至，能终相逆乎？徒自穷而已。所应得曰“道”。</p>
<h6
id="象曰地上有水比先王以建万国亲诸侯">《象》曰：地上有水，比，先王以建万国，亲诸侯。</h6>
<p>天下之至无间者，无如水之依地，地之承水，已亲已密。君子不以此失己而从人，惟开国之王者分土以授亲贤，恩礼周洽，以一人而统万方，则道宜于此。</p>
<h6
id="初六有孚比之无咎有孚盈缶终来有他吉">初六，有孚，比之无咎。有孚盈缶，终来有他吉。</h6>
<p>比有以相近而相亲者，二之于初、三，四之于上是也；有以相应而相合者，初之于四，二之于五，三之于上是也。初六远处于下，不亲于九五，宜有咎也。而六四密近于五，初柔顺之德，与四相合而相孚。因柔嘉之大臣，以托于大君，非结权要而为党援也，故“无咎”。地既疏远，情不易格，必有“盈缶”之诚，以信友而获上，上乃嘉予而与相比。非其正应而得恩礼，故曰“他吉”。</p>
<p>象曰：比之初六，有他吉也。</p>
<p>四非能与初以吉者。孚于四而得比于上，非初自能得之，因他而致也。</p>
<h6 id="六二比之自内贞吉">六二，比之自内，贞吉。</h6>
<p>六二正应九五，而为《坤》顺之主，居中得位，以内比于初、三，与同归心于五，盖得人臣以人事君之道。忠贞之笃，其吉宜矣。</p>
<h6 id="象曰比之自内不自失也">《象》曰“比之自内”，不自失也。</h6>
<p>合众阴以比于上，虽以六三之挟异志，而犹欲与相联合，非失身于匪类也。</p>
<h6 id="六三比之匪人">六三，比之匪人。</h6>
<p>当群阴比阳之世，而上六独为“无首”之“后夫”，非人情，非人理矣。六三与之相应，如庄助之于准南，萧至忠之于太平公主，不待言凶，自可知其必凶。</p>
<h6 id="象曰比之匪人不亦伤乎">《象》曰“比之匪人”，不亦伤乎！</h6>
<p>既已伤世，还以自伤，叹其害之烈也。</p>
<h6 id="六四外比之贞吉">六四，外比之，贞吉。</h6>
<p>四近于五，专心亲上，而外与初应，翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）合疏远，使不宁之方共媚一人，其忠贞之至，吉与二同。言“外”者，四体外卦，则以内卦为外也。</p>
<h6 id="象曰外比于贤以从上也">《象》曰：外比于贤，以从上也。</h6>
<p>初六托迹远而不妄说人，贤而隐者也。比之以从上，如留侯之于四皓是已。“上”谓九五。</p>
<h6
id="九五显比王用三驱失前禽邑人不诫吉">九五，显比，王用三驱，失前禽，邑人不诫，吉。</h6>
<p>“三驱”，天子之田不合围，三面设驱逆之车，缺其一面，不务尽获也。九五居尊得位，以统群阴，光明洞达，无有私昵，比道之至显者也。乃人情之顺逆，未可卒化，虽大舜之世，不乏三苗，将有如上六之背公死党而怀异志者，圣王于此，舍而不治，如田猎三驱，纵前禽而听其失，要何损于大顺之治哉？一隅未靖，臣民自谅其无能为而不警诫。人有定情，无惊扰乘衅之忧，故吉。</p>
<h6
id="象曰显比之吉位正中也舍逆取顺失前禽也邑人不诫上使中也">《象》曰：显比之吉，位正中也。舍逆取顺，失前禽也。“邑人不诫”，上使中也。</h6>
<p>“三驱”之法，缺其前，背我而去者则弗追，响我而来者则取之。九五听上六之为“后夫”，而不强为联合，以损恩威，故失而无伤于吉。“上使中”者，五虽周遍抚下，而与二相应，因其柔顺得中之德，任之以内比，故群阴有所托，而不以上之逆为忧。</p>
<h6 id="上六比之无首凶">上六，比之无首，凶。</h6>
<p>比必有首，而后得所宗主以自立。上六背九五，而欲下比于群阴，为翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）訿訿之小人，以罔上行私，其凶必矣。</p>
<h6 id="象曰比之无首无所终也">《象》曰“比之无首”，无所终也。</h6>
<p>小人背公营私以树党，乍合而终必离。不但初、二与四之憎恶，即相应如三，既伤以后，亦必惩祸而绝之。显比之王者，虽舍之不治，终必自溃，故舜舍三苗，而三苗终窜。凡不度德相时而好自异者，类如此占。又以示显比者，可静俟其自亡也。</p>
<p>小畜 乾下巽上</p>
<p>小畜，亨，密云不雨，自我西郊。</p>
<p>“小”谓阴也。以法象言之，天包地外，地在天中，有形有涯，无形无涯，体之大小也。以数言之：阳奇，一而函三，三其三而九，四揲之而三十六；阴偶，缺三之一而为二，三其二而为六，四揲之而为二十四；用之大小也。以时化言之：阳舒而万物盈，阴敛而群动缩，功效之大小也。故阳大而阴小。《大畜》《大壮》《大过》皆谓阳。《小畜》《小过》皆谓阴。“畜”，止也，养也，止之所以养之也。用之有余，则体且忧其不足。《乾》之健行，乐于施而敏于行，阴间其中以节止之，所以养其有余也。《艮》二阴得中而谓之《大畜》，《巽》一阴而谓之《小畜》者，《艮》体阳而《巽》体阴也。凡卦一为主，二为从。《巽》一阴入于二阳之中，阴为主而得位，《乾》之健行方锐，而一阴以柔道止其健，五、上二阳，皆为阴用，以成《巽》入之德，故为《小畜》。“亨”谓阴亨也。柔得位，而上有二阳之助而有力，《乾》承其下而受其止，故亨。汉光武以柔道治天下，卒能止天下之竞而养以安，用此道也。然其为亨，能止阳而不使过，则抑未足以开物成务而化成天下，故又为“密云不雨，自我西郊”之象。雨之降，皆繇地气上升，天气上复而不得散，乃复下而为雨。此卦阴上于《乾》，阳气盛于下而不得降，但上为二阳所遏，为密云而已。《乾》位西北，《巽》位东南，自《乾》而《巽》，自西而东，晴雨之征。云自西向东者不雨，以《乾》阳驱阴也。言“自我”者，《乾》在内，故内之而称我，正阳之为主也。盖酝酿轻微，方在畜积，非德化大行之征，占者虽有亨道，而未足以行也。</p>
<h6
id="彖曰小畜柔得位而上下应之曰小畜">《彖》曰：小畜，柔得位而上下应之曰小畜。</h6>
<p>六四既自得位，下以柔道畜阳，而阳不争，上有二阳，厚其力以使能入，故能以小畜大。</p>
<p>健而巽，刚中而志行，乃亨。</p>
<p>《乾》方健行，而能以《巽》入止之。九五刚中，以施其富于四，四之志乃得以行，阴之所以亨也。</p>
<p>“密云不雨”，尚往也。“自我西郊”，施未行也。</p>
<p>“尚”，上行也。阳上，阴不得降，故为云。随风而东，不雨之象。能止而未足以行也。</p>
<h6
id="象曰风行天上小畜君子以懿文德">《象》曰：风行天上。小畜，君子以懿文德。</h6>
<p>“文德”，礼乐之事，“懿”，致饰而尽美也。礼乐自上兴，无所施治于物，而以风动四方，君子以“风行天上”之理，自修明于上，而无为之化，不言之教，移风易俗，不待政教而成矣。此卦《大象》与《彖》殊异，故读《易》者不可执《彖》以论《大象》，则不可执《大象》以论《爻》，益明矣。</p>
<h6
id="初九复自道何其咎吉复芳服反何胡可反亦可如字读义同">初九，复自道，何其咎吉。复，芳服反。何，胡可反，亦可如字读，义同。</h6>
<p>“何”本负何之何，从人从可，人所可任而载之也。经传或从草，作荷华之荷，传写相承之讹。《乾》健受畜，而施不得行，非《乾》志也。初与四应而受其畜，咎将归之。乃初位在潜藏，则不往而来复，以奠其居，养阳道之微，固其道也。复既以道，虽负咎而不恤，惟守道以自安，故吉。</p>
<h6 id="象曰复自道其义吉也">《象》曰“复自道”，其义吉也。</h6>
<p>义正，则咎有所不辞。君子秉义不回，以受天下之疑谤，其究也，吉必归之。</p>
<h6 id="九二牵复吉">九二，牵复，吉。</h6>
<p>九二不与四应，非受其畜者，以初九受畜，牵引而退，使安处于中而不进。盖君从臣谏，弟听师裁，而抑志以养德之象。</p>
<h6 id="象曰牵复在中亦不自失也">《象》曰：牵复在中，亦不自失也。</h6>
<p>受“牵”而“复”，乃得中位，虽志不克遂，而获所安止，不失刚中之正。</p>
<h6
id="九三舆说辐夫妻反目说吐活反">九三，舆说辐，夫妻反目。说，吐活反。</h6>
<p>“辐”，毂中植木。“反目”，恶怒而不相视也。九三重刚不中，而为进爻，志在躁进，乃为六四所畜，不能驰驱以逞，为“舆说辐”之象。刚竞不已，怒四之畜己，而不知四以柔道止之者，本以养阳德于有余，乃躁进而顾与相违，如苻坚之拒张夫人、宸濠之拒娄妃，志终不逞，而徒以自丧也。</p>
<h6 id="象曰夫妻反目不能正室也">《象》曰“夫妻反目”，不能正室也。</h6>
<p>自处不正，安能正室？而更与争，愈趋于乱，明非妻之过，而夫之过也。</p>
<h6
id="六四有孚血去惕出无咎去如字旧读上声非是">六四，有孚，血去，惕出，无咎。去，如字，旧读上声，非是。</h6>
<p>“有孚”者，为九五之所信也。阴阳异而言孚者，二阳合而成《巽》，阳从阴化，故谓之《小畜》，则阴阳异而孚也。六四专任畜阳之事，而《巽》人之德，繇九五与之相孚洽，不疑其独异于阳而任之，乃能以孤阴止《乾》之健行，则阳实任己以畜，虽与三相违，有战争之象，而终不与竞，则“血去”矣。“惕出”，惕以出之也。以柔居柔，惟恐与阳不相入，上承九五刚中之德，而兢惕婉慎以出，此畜道之尤善者也。孟子曰“畜君何尤”，“无咎”之谓也。</p>
<h6 id="象曰有孚惕出上合志也">《象》曰“有孚惕出”，上合志也。</h6>
<p>“上”谓九五，不自专而与阳志合，慎之至也。</p>
<h6 id="九五有孚挛如富以其邻">九五，有孚挛如，富以其邻。</h6>
<p>“挛如”，相结不舍也。“以”犹与也。九五刚中，阳德方富，而与《巽》为体，下与四孚以辅之，而成畜阳之美，四亦藉之以富，而不忧其孤，上《象》所谓“合志”者是也。阴为卦主，故五降尊而称“邻”。</p>
<h6 id="象曰有孚挛如不独富也">《象》曰“有孚挛如”，不独富也。</h6>
<p>惟其信任之笃，故四能分有其富，而成畜阳之美，凡以柔止天下之躁动，必上遇刚正之主，而后获于上者乃可治下。抑其用虽柔，亦必有刚正之理在中，而后婉入而不为躁人所轻忽。三虽“反目”，而四终“血去”，岂徒然哉！</p>
<h6
id="上九既雨既处尚德载妇贞厉月几望君子征凶载昨再反读如诗尚输尔载之载">上九，既雨既处，尚德载，妇贞厉，月几望，君子征凶。载，昨再反，读如《诗》“尚输尔载”之载。</h6>
<p>《彖》言“不雨”者，自全卦之象而言也。上九言“既雨”者，自一爻之动而言也。所动在此，则视其发用之变，而不害其同。《履》六三言“咥人”，异于《彖》者，亦此义也。余卦放此。“既雨”者，重刚覆阴于下，且降而为雨，阴道行也。“既处”者，《巽》道已成，阳不能不止也。“尚”，物所尊也，而有专意。“载”，舟车所积之实也。重刚之积，辅六四以施养于下，有德可恃，则不复兢惕以出，而己志行，物望塞矣。上九虽阳而体《巽》，其位又阴，故为“妇”，为“月”。柔而积刚，妇正而严厉者也。月全受日之明则“望”，阳其明，阴其魄也。二阳而仅露微阴，乃“月几望”之象，亦言阴盛也。“君子”对妇而言，谓丈夫也。《巽》之畜《乾》也，始于柔而终于刚。至于上九，阴挟德以高居，则为之君子者，虽欲有所往，而受其制，则必凶矣。母后称制，虽无失德，而非贤士大夫有为之日。陈蕃、司马温公、苏子瞻皆不明于此义，终罹于患。《易》之为戒深矣，以此推之，许衡欲行道于积阴刚駤之日，得免于凶，固无丈夫之气也。</p>
<h6
id="象曰既雨既处德积载也君子征凶有所疑也">《象》曰“既雨既处”，德积载也。“君子征凶”，有所疑也。</h6>
<p>阴道行而见德，阳受其制，此以养之道止之，所以凶也。知止我者之养我，则不拒违弼，而德以固；知养我者之止我，则不受其羁縻，而志可行。无反目之伤，亦无征凶之虑，阳以交阴，恃此道也。“疑”，阻也，以叶韵求之，或“碍”字之误。</p>
<p>履 兑下乾上</p>
<p>履虎尾，不咥人，亨。咥，直结反。</p>
<p>“履”，《本义》谓“蹑而进之”，是也。凡卦，皆先举卦名，而后系以象占之辞。此独不然言《履》，而连“虎尾”为文。盖专言“《履》”，不足以尽卦之名义，必言“《履》虎尾”，而后卦象始显也。“《同人》于野”“《艮》其背”准此。此卦六三以孤阴失位，躁进而上窥乎《乾》，欲蹑九四，凭陵而进，《乾》德刚健，非所可蹑，故有此象。“不咥人”者，以全卦言之。《兑》之德说，既非敢与《乾》竞，而初、二二阳与《乾》合德，《乾》位尊高，其德刚正，不为所惑，则亦不待咥之以立威，而自不能犯。阴可以其说应之，志上通而有亨道也。</p>
<h6
id="彖曰履柔履刚也说而应乎乾是以履虎尾不咥人亨">《彖》曰：履柔履刚也，说而应乎乾，是以履虎尾，不咥人，亨。</h6>
<p>六三之柔，履《乾》刚而思干之，犯非其分，本无一道。惟初、二两阳本秉刚正，与《乾》道合，三不能独试其险诐，姑以说应，为求进之术，则小人欲效于君子，附贞士以响正，君子亦无深求之意，而不责其躁妄，刑戮不施，且录用之，是以能亨。若自其履刚之逆志而言之，未有能亨者也。</p>
<p>刚中正，履帝位而不疚，光明也。</p>
<p>九五以刚健中正之德，居至尊之位，非三所可凭陵。三虽妄进相干，不足以为其疚病，志量光明，坦然任之，三且技穷思反以应上，而可藉之以亨矣。</p>
<h6
id="象曰上天下泽履君子以辩上下定民志">《象》曰：上天下泽，履，君子以辩上下，定民志。</h6>
<p>“辩”与辨通。《大象》之义，与《彖》全别。旧说据此以释初、上二爻，非是。《履》本凶危之卦，于德无取，而阴阳既有此数，物理人情即有此道，善学《易》者，舍其本义而旁观取象，以议德行，若《履》、若《剥》、若《明夷》之类是已。风、火皆地类，惟泽最处卑下，与天殊绝，各履其位而不相乱。君子之于民，达志通欲，不如是之间隔，惟正名定分，礼法森立，使民知泽之必不可至于天，上刚严而下柔说，无有异志，斯久安长治之道也。三代之衰，上日降而下日升，诸侯、大夫、陪臣、处士递相陵夷，匹夫起觊觎之思，惟志不定而失其所履，虽欲辨之而不能矣。</p>
<h6 id="初九素履往无咎">初九，素履往，无咎。</h6>
<p>“素”如《中庸》“素其位”之素，如其所当然之谓。初、二非履虎尾者，而与《兑》为体，志柔思进则亦有《履》道焉。初处卑下，而与《乾》合德，虽志欲往，而不躁、不媚，率其素道！故可免咎。</p>
<h6 id="象曰素履之往独行愿也">《象》曰：素履之往，独行愿也。</h6>
<p>自行其往之愿而已，非与三为党以干阳也。</p>
<h6 id="九二履道坦坦幽人贞吉">九二，履道坦坦，幽人贞吉。</h6>
<p>“道”谓所履之路。九二刚而得中，与《乾》合德，进而从阳以行，坦坦乎无所疑阻，乃为六三所蔽而不能自明。盖君子不幸，当小人干上之世而处其下、无能自达之象，故曰“幽人”。惟其正志以居，修身守道，与天下之凶危相忘，物自不能加害，不求吉，而守正者自无不吉也。</p>
<h6 id="象曰幽人贞吉中不自乱也">《象》曰“幽人贞吉”，中不自乱也。</h6>
<p>刚而能中，于道无失，可以坦坦于履，而不为三所乱矣。夫外物之蔽，岂能乱幽人哉？人自乱耳。以曹操之才雄，而徐庶可行其志，贞胜故也。</p>
<h6
id="六三眇能视跛能履履虎尾咥人凶武人为于大君">六三，眇能视，跛能履。履虎尾，咥人凶。武人为于大君。</h6>
<p>“能”，自谓能也，以一爻之动言之。柔失位而居进爻，又躁动以上干乎阳，《乾》道方盛，非所能犯，还以自伤，故“咥人”而“凶”。阴之情柔而性惨，故为“武人”。“为”谓图谋而逞其妄作，若苏峻、祖约、苗傅、刘正彦是已。既言凶，而又言“武人为于大君”者，见三虽终自败亡，而志怀叵测，无忌惮而鼓乱，固君子所宜早戒也。不为小人谋，故终戒君子。</p>
<h6
id="象曰眇能视不足以有明也跛能履不足以与行也咥人之凶位不当也武人为于大君志刚也">《象》曰“眇能视”，不足以有明也。“跛能履”，不足以与行也。咥人之凶，位不当也。“武人为于大君”，志刚也。</h6>
<p>“不足以明、行”者，自恃其能，不可教诲也。“位不当”，明惟此一爻动则凶，非全卦之德。“志刚”者，志欲干阳，貌虽容说，而心怀陵犯，当早辨之，勿以其小明可取而与之行也。</p>
<h6
id="九四履虎尾诉诉终吉诉山革反">九四，履虎尾诉诉，终吉。诉，山革反。</h6>
<p>四体《乾》刚而居后，“虎尾”也。与三相次，三欲进干乎五，则迫蹑于己，有妄人不揣而见凌之象。“诉诉”，慎也。四虽虎，而以刚居柔，反仁、反礼，慎静而不与较，故终不相咥而吉。</p>
<h6 id="象曰诉诉终吉志行也">《象》曰“诉诉终吉”，志行也。</h6>
<p>不与之较，自行其志，而孰能犯之？</p>
<h6 id="九五夬履贞厉">九五，夬履，贞厉。</h6>
<p>“履”，柔履刚；“夬”，刚决柔也。《兑》乘权则为《履》，《乾》乘权则为《夬》。《乾》阳居位，得中以临《兑》，以《夬》道应《履》者也。“厉”之为训，有以危而言者，“厉无咎”之类是也；有以严威为言者，“妇贞厉”之类是也。此言“贞厉”，谓其秉正而有威也。九五“刚中正”以“履帝位”，健而能断，难说而不可犯？六三虽欲履之而进，惮其威而自诎，所谓“光明而不疚”也。</p>
<h6 id="象曰夬履贞厉位正当也">《象》曰“夬履贞厉”，位正当也。</h6>
<p>阳刚得中正之位，秉正而以威严治志刚者之妄，不待咥而自亨矣。</p>
<h6 id="上九视履考祥其旋元吉">上九，视履考祥，其旋元吉。</h6>
<p>“视履”，视三之履也。“旋”，反也。上九居高临下，与三相应，三方欲履上而干之，而平情顺受，俯视而见其情，不急加谴，但反求诸己，审所以消弭之道而化灾为祥，则三亦消沮旋退，以说应而不敢生凭陵之心，善以长人，吉莫大焉。</p>
<h6 id="象曰元吉在上大有庆也">《象》曰：元吉在上，大有庆也。</h6>
<p>三本为眚于刚，而临之有道，则无事咥之，而彼此俱亨，两受其福矣。</p>
<p>泰 乾下坤上</p>
<p>泰。小往大来，吉亨。</p>
<p>“泰”，大也，安也；施化盛大而相得以安也。天上地下，一定之位，而此相易以成乎《泰》，言其气也。卦因乎数，数自下积，故上为“往”；既成乎象，象自上垂，故下为“来”也。居之安为“吉”，行之通为“亨”。二气交通，清宁不失，故吉。繇是而施化于万物，则亨。其义《彖传》备矣。</p>
<h6
id="彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也长知两反">《彖》曰“泰小往大来吉亨”，则是天地交而万物通也，上下交而其志同也。内阳而外阴，内健而外顺，内君子而外小人，君子道长，小人道消也。长，知两反。</h6>
<p>往来之义有二。自其互相酬酢者言之，则此往而彼来，阴阳易位以相应，为天气下施，地气上应，君民志感之象，亨之道也。天以清刚之气，为生物之神，而妙其变化，下入地中，以鼓动地之形质上蒸，而品物流形，无不畅遂；若《否》则神气不流行于形质，而质且槁。君以其心下体愚贱之情，而奠其日用饮食之质，民且上体君心，而与同忧乐；若《否》则各据其是以相非，貌虽应而情相离。合天化人情而言，《泰》之所以施化盛大而亨者见矣。</p>
<p>自其所处之时位言之，往者逝于外而且消，来者归于内而且长，为阴阳健顺，君子、小人各得其所之象，吉之道也。内阳外阴，如春气动于内，虽有寒气在上，而生物之功必成；若《否》外阳内阴，则如秋日虽炎，而肃杀暗行于物内。内健外顺，志秉刚正，有为而和顺于物；若《否》则色厉内荏，而戕物以从欲。内君子而外小人，君子坐而论道，而小人器使；若《否》则疏远君子，而以小人为腹心。内之则道行而贤者汇进，善日以长，外之则谗贼不行而枉者化直，恶日以消，《否》皆反此。合天道人事而言，《泰》之所以各安所得而吉者见矣。</p>
<p>乃合而言之，惟阴阳、邪正各得其所。故上欲下交，而无挠沮之者；下欲上交，而无抑遏之者。安于吉而后可亨，故《彖》先言吉而后言亨也。</p>
<p>《彖传》于此二卦，畅言天地万物消长通塞之机，在往来之际，所以示古今治乱道术邪正之大经，而戒人主之亲贤远奸，君子之持己以中，待物以和，至为深切。学《易》者当于此而审得失存亡之几，不可或忽。乃先儒谓《易》但为筮利害而作，非学者之先务，何其与圣人之情相违也。</p>
<h6
id="象曰天地交泰后以财成天地之道辅相天地之宜以左右民财与裁通左右皆去声">《象》曰：天地交，泰，后以财成天地之道，辅相天地之宜，以左右民。财与裁通。左、右，皆去声。</h6>
<p>“裁成”地者，天也。“辅相”天者，地也。天道下济，以用地之实，而成之以道。地气上升，以效用于天，而辅其所宜。“后”则兼言裁、辅者，于天亦有所裁，而酌其阴阳之和；于地亦有所辅，而善其柔刚之用；教养斯民，佐其德而佑之以利，参而赞之，函三于一，所以立人极也。《泰》，君道也，非在下者所得用，故专言“后”。非王者而用《泰》，德位不足以配天地，而谓造化在我，为妄而已。孔子作《春秋》，行天下之事，且曰“罪我者其惟《春秋》乎”，下此者何易言也！</p>
<h6
id="初九拔茅茹以其汇句征吉茹音如">初九，拔茅茹，以其汇句，征吉。茹，音如。</h6>
<p>“茹”，茹藘也。“汇”，根科也。茅与茹藘，茎皆坚韧，拔之不绝，而根科相缀。《泰》三阳聚于下，蟠固不解，而初九居地位之下，汇之象也。阳方兴而尚潜，未有应四之情，乃二、三两阳方升，拔之而与俱升，不得终于退藏，而必往交。时宜往而又有汲引之者，故吉。</p>
<h6 id="象曰拔茅征吉志在外也">《象》曰“拔茅”“征吉”，志在外也。</h6>
<p>“外”，谓四也，时在必交，岂徒有拔之者不容不往，固宜变其潜藏之志，以出应其正应。</p>
<h6
id="九二包荒用冯河不遐遗朋亡得尚于中行">九二，包荒，用冯河，不遐遗，朋亡，得尚于中行。</h6>
<p>“荒”犹荒服之荒，远处于外而不受治之象，谓六五也。阴宜居下，而反居五，据位自远于君子，九二以中道包容而应之，非勇于自任者不能，故为“冯河”。六五虽有遐心，弗遗弃也。“朋”谓初、三二阳。三阳方相与为类，以居内用事，二不坚于立党，远收六五之用，乃不偏倚而尚于中道矣。言“尚”者，道大则合于君德，二虽在下，而实君也。盖内君子外小人者，用舍之大经也。而君子得朋相尚，过于远小人，不能随材器使，则有怙党交争之害，故虽外之，而未尝不授之以位，达之以情，坦然大公，人皆自得，乃为交泰之盛。李膺、杜密不亡其朋，使邪党得乘之以相倾，习尚相沿，延及唐、宋，近逮启、祯之际，党祸烈而国随以亡，大《易》之垂训烈矣哉！</p>
<h6
id="象曰包荒得尚于中行以光大也">《象》曰“包荒”“得尚于中行”，以光大也。</h6>
<p>以刚居中，志既光大，则包荒复何所嫌？不宜复结朋以自矜矣。</p>
<h6
id="九三无平不陂无往不复艰贞无咎勿恤其孚于食有福">九三，无平不陂，无往不复，艰贞无咎。勿恤其孚，于食有福。</h6>
<p>“平”谓阳道坦易也，“陂”谓阴道倾险也。三阳居内而盛，阴且必生，三阴居外，成乎既往，而循环于向背之际，且自下起，故平之必陂，往之必复，自然之理势也。九三阳得位，本无有咎，而重刚过中，处盛以拒阴，有咎道焉。惟能虑陂与复，艰难守正，则免于咎。“孚”谓九二以刚与三道合而相信也。然二非树三为党者，三若怀念不舍，固相结以摈阴，则内外离析，而泰交不成。惟忘私以怀远，而应乎上，则与九二“朋亡”之义合矣。阳主治，阴主养，故曰“食”。无野人莫养君子，不摈阴而善成之，则宣力报效，受其福矣。</p>
<h6
id="象曰无平不陂天地际也无平不陂从李氏集解本">《象》曰“无平不陂”，天地际也。无平不陂，从李氏集解本。</h6>
<p>此通释全爻之辞；独挈首句者，略文。离乎地即天也。其际至密无间，而清浊殊绝，不相淆杂。九三与六四密迩，而阴阳两判，正当其际。昧者恃其清刚，谓可永固，则往者必复，还以自倾。三进上行，四退下就，交泰而后可以消险阻。艰贞者惟此之为恤，而非孚是恤，则福归之矣。内阳外阴，为时已泰，而保泰之道，惟在廓然大公，怀远招携，勿恃贤以绝物，如天地之相融浃，而不损其清宁。故内卦三阳，皆以外应为吉。君子体小人之嗜欲而以道裕之，乃上下合同，而终不至于《否》。若《否》则小人欲合于君子而非其诚，故愈相应而愈相睽，君子所宜峻拒，时异而道不同也。</p>
<h6
id="六四翩翩不富以其邻不戒以孚">六四，翩翩，不富以其邻，不戒以孚。</h6>
<p>“翩翩”，飞而欲去之象。阳大阴小，小者不富也。六四一阴初兴而当位，未至于贫，惟与五上为邻，故成乎“不富”。四处退爻，与阳密迩，翩翩非其本志，其下应初九，不待戒而自孚。言“孚”者，三阴皆下应，无异志也。</p>
<h6
id="象曰翩翩不富皆失实也不戒以孚中心愿也">《象》曰“翩翩”“不富”，皆失实也。“不戒以孚”，中心愿也。</h6>
<p>“皆”者，统二阴而言之。阳实阴虚，失实故不富。“中心愿”者，虽往而非其志，志在从阳。</p>
<h6 id="六五帝乙归妹以祉元吉">六五，帝乙归妹，以祉元吉。</h6>
<p>商天子以“乙”为号者，非一。此言帝乙，未详何帝。“归妹”与“女归”异。女归者，归嫁于夫家，正也。归妹者，夫就妇而归之，如后世之赘婿，变也。昏礼大定于周。商世，盖有男归于女，虽天子或然，故《经》两言帝乙。男在外，女在内，正也。阳居二，阴居五，男屈从女，而女为主于上，有“归妹”之象焉。而帝乙所归之妇，柔顺中正，不骄其君子以宜家，终膺福祉，变而不失其正也。六五阴阳易位，以柔居中，应九二得中之刚，合于帝乙之吉。</p>
<h6 id="象曰以祉元吉中以行愿也">《象》曰“以祉元吉”，中以行愿也。</h6>
<p>二、五皆得中，故可行其愿，而不忧失正，君求士，士不求君，然道合则士就君而非屈，亦此义也。</p>
<h6
id="上六城复于隍勿用师自邑告命贞吝复芳服反">上六，城复于隍，勿用师，自邑告命。贞吝。复，芳服反。</h6>
<p>“隍”，城下之沟无水者。城倾，则土复归于隍。上六阴处高危，其势必倾。阴阳之位十有二，向背幽明，各居其半，而循环以发见。阴倾而入，势将复从下起。三阳积下，迫阴于外，至于上六，已太荒远，无可复安，将激去而往者，又且必复，此小人被疾已甚，势且复兴之象。《易》不为小人谋，故不为阴幸而但为阳戒，言阴之将复，不可与争，但当告诫邑人。内备必至之患。然激成之势，已不可挽，虽告命得贞，而亦吝矣。占此爻者，时势如此，于爻外见意，九三艰贞乃吉，正谓此也。</p>
<h6 id="象曰城复于隍其命乱也">《象》曰“城复于隍”，其命乱也。</h6>
<p>疾之已甚，使居荒远倾危之地，虽自警戒，固非制治之早图。</p>
<p>否 坤下乾上</p>
<p>否之匪人，不利君子贞，大往小来。否，备鄙反。</p>
<p>“否”，塞也。“否之匪人”者，天高地下，分位本定，而邪人据地之利，尸人之功，以绝于天，小人内而后君子外，非君子之亢而不可与亲，否之者乃匪人也。君子秉刚居外，本无不正，抑何不利？小人否之，则其不利必矣。不利君子贞，非利于小人之不贞，亦非君子可不正而利。阴据要津，君子无所往而得利，贞且不利，况可不贞乎？然君子虽不利，而固保其贞也。此言“利”者，与害相对之辞。“大往小来”，各归其位，所以否也。</p>
<h6
id="彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也长上声">《彖》曰“否之匪人，不利君子贞，大往小来”，则是天地不交而万物不通也，上下不交而天下无邦也。内阴而外阳，内柔而外刚，内小人而外君子，小人道长，君子道消也。长，上声。</h6>
<p>匪人乘权，而君臣义绝，贤奸倒置，圣人之所无可如何者。故二卦反复申明，而见治乱之相反，存乎人者如此其甚也。</p>
<h6
id="象曰天地不交否君子以俭德辟难不可荣以禄辟难皆去声">《象》曰：天地不交，否，君子以俭德辟难，不可荣以禄。辟、难，皆去声。</h6>
<p>否塞而不通，君子有德以通天下之志，无所用之。惟世之方乱，难将及己，则乡邻之斗，闭户可也。天下溺而不援，德且不欲其丰，而况禄乎！德见，则禄且及之矣。百里奚不谏虞公，孟子不复发棠，用《否》之道，以应《否》之势，不嫌绝物矣。</p>
<h6 id="初六拔茅茹以其汇贞吉亨">初六，拔茅茹，以其汇，贞吉亨。</h6>
<p>三阴连类相挟以据内，亦有“拔茅茹以其汇”之象，而汇则别矣。初六以柔居下，不党同伐异，而思上应乎阳，故贞而得吉。其吉也，以有亨通之理而吉也。</p>
<h6 id="象曰拔茅贞吉志在君也">《象》曰“拔茅”“贞吉”，志在君也。</h6>
<p>在上者，为之君也。</p>
<h6
id="六二包承小人吉大人否亨否如字方九反">六二，包承，小人吉，大人否亨。否，如字，方九反。</h6>
<p>“包承”，与九五相应而承之也。“大人”非必如《乾》之“大人”，对小人而言，刚正之君子也。“否”不然之辞。小人得位行志，而能承顺乎阳而应之，吉矣。乃大人已远出乎外，不以小人之顺己而变其塞，固不以为亨也。《否》下三阴与上不交，而皆以应言之，盖圣人赞《易》扶阳抑阴之义，而不欲阴之怙恶以自绝，其旨深矣。</p>
<h6 id="象曰大人否亨不乱群也">《象》曰“大人否亨”，不乱群也。</h6>
<p>阳与阳为群，狐赤乌黑，则君子“携手同行”，岂以小人之包承，而与君子异趋乎？《泰》阳居内，则以“朋亡”勿恤为吉；君子得志，不宜绝人已甚。《否》阳居外，则以不乱群而无取乎亨；君子失志，必不枉道从彼，而求同志以卫道，惟其时而已。</p>
<h6 id="六三包羞">六三，包羞。</h6>
<p>以柔居刚，而为进爻，以迩阳而求合，盖小人挟势，以媚君子者骄君子，如王之于孟子是已。不言其凶，《易》不为小人谋，言其可羞，示君子贱恶之。</p>
<h6 id="象曰包羞位不当也">《象》曰“包羞”，位不当也。</h6>
<p>三非柔所当处之位，虽士承乎刚，而君子但见其可羞恶；求合之情，不足恤也。</p>
<h6 id="九四有命无咎畴离祉">九四，有命无咎，畴离祉。</h6>
<p>“畴”与俦通，所相应而为伍者，谓初也。“离”，丽也。九四与阴相际，而以刚居柔，处退爻而道下行，以应初六，君子而就小人，疑有咎矣。乃上承九五，则怀柔之命出自士而非己之私，欲拔初六于汇中而消其否，初六亦资其诱掖，进而丽吉亨之祉矣。盖初虽与阴为汇，而自安卑下，其志能贞，非若二、三之骄佞，则四固不以峻拒为道，而五且任之以下济，当小人乘权之世，初进之士，不能自拔，而迹与同昏，拒之则终陷于恶，引之则可使为善。处承宣之位者，不得严立清浊之辨而锢其向化之情，所以收揽人才，使阳得与而阴自孤。此君子体国用人，道之当然也。范孟博惟不知此，以掾吏而操郡守之权，不请命而行其严厉，不能曲谅人情，以挽回匡救，激成党锢之祸，两败俱伤，而国随之，岂非炯鉴哉！</p>
<h6 id="象曰有命无咎志行也">《象》曰“有命无咎”，志行也。</h6>
<p>承上以接下，初六“在君”之志，得以上通，四乃上下交绥而无所疑沮也。</p>
<h6
id="九五休否大人吉其亡其亡系于苞桑系古诣反">九五，休否，大人吉。其亡其亡，系于苞桑。系，古诣反。</h6>
<p>“休”，安处也。木丛生曰“苞”。桑根入土深固，丛生则愈固矣。九五阳刚中正，道隆位定，安处不挠，而又得四上二阳以夹辅之，故时虽否而安处自如，大人静镇以消世运之险阻，吉道也。三阴据内以相迫，虽居尊位，权势不归，危疑交起，有“其亡其亡”之象焉；而正己择交，不改其常度。周公居东，止流言之祸而靖国家，用此道也。朱子为韩侂胄所锢，祸将不测，而静处讲学，终免于祸患。大人虽否，而亦何不吉之有！</p>
<h6 id="象曰大人之吉位正当也">《象》曰：大人之吉，位正当也。</h6>
<p>有其德，居其位，孰能亡之哉！</p>
<h6 id="上九倾否先否后喜">上九，倾否，先否后喜。</h6>
<p>上九远处事外，与阴绝无干涉，而九五立本已固，需时已审，则上九可行其攻击之威。三阴否隔，已肆行而无余力，六三之羞，人知贱恶，乘高而下，倾之易矣。否者消而人心悦矣。</p>
<h6
id="象曰否终则倾何可长也长上声">《象》曰：否终则倾，何可长也？长，上声。</h6>
<p>“何可长”，言不可使长也。小人之伎俩已毕尽无余，天下皆憎恶之，乘时而倾之，当奋刚断，无使滋蔓也。</p>
<p>《周易内传》卷一下终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
