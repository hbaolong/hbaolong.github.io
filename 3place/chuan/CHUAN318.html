<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书318-2027年6月3日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书318-2027年6月3日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="姜斋七十自定稿">姜斋七十自定稿</h4>
<p>序（增补）</p>
<p>曹孟德言：“老而好学者，惟孤与袁伯业耳。”陆务观以名其庵曰老学。伯业之学未可知，孟德务观之所好，则予既已知之矣。故老而所惧者学，尤所惧者好。好之不已，穷年无竟。秋未尽，蝉不能不吟，已则为蜣螂而已，如之何弗惧邪？六十以后，汗漫不复似六十以前。如拾槠实于败叶，逢之即掇。居恒谓杜陵夔州后诗大减初年光焰，予且自蹈之。减邪，未减邪，衰邪，思不属邪，神不凝邪，抑惧而夺其好邪，不能自知，将孰从问之？其闲情事不容异于六十以前。世犹尔，吾犹故吾，奚异哉？其或不尽然者，观其愈入于汗漫可知已。过此以往，知不能更得十年，或夙习未蠲，复有汗漫之云，当随年以纪，要不敢以此为学，则使如务观九十，亦终于汗漫而已。</p>
<p>戊辰岁杪戊辰日草堂自记。</p>
<p>姜斋七十自定稿</p>
<p>五言古诗</p>
<p>翠涛携诸子游瞻云阁有作见寄遥答 庚申</p>
<p>嘉游成畴昔，企叹奄方今。金闺郁龙种，玉山宛鸾吟。迟向深秋兴，摇荡先春心。足知襟带敞，遂及松桧阴。大云峙霜萼，虚室函霄岑。缅彼鹤上客，所怀玉浆斟。声息坠人间，羁绁逮幽林。无乃大还诀，犹为陆海沉。宁含衣中珠，抚兹弦外琴。天问固难酬，孤心还自谌。愿言云关闭，勿惊雪发侵。</p>
<p>春尽有会而作 辛酉</p>
<p>春生情未极，序改心难为。俯仰各有会，踟蹰良在兹。初暾耀幽砌，夕风鸣远枝。清畅遥天感，迟回碧云期。胡然屡天损，耿尔视星移。逝川非昔叹，歧道有余悲。空霄难仰问，圆规无返曦。雄剑不偶合，雍琴长自疑。怀袖有瑶草，将为赠者谁。</p>
<p>始冬寓目</p>
<p>东峰展苍翠，夕阳散平川。天容函空谧，阐缓飞孤烟。寒日将易暝，秋心仍未捐。慷慨寄寥廓，通幽无绪言。霜气警归息，坠叶飘阴喧。迢递伫清梦，远游惊八埏。</p>
<p>和周履道对春雪 壬戌</p>
<p>灵雨从云崖，回风结寒霙。萧条韶年始，摇荡芳春情。惊珠无留缀，碎玉有余声。遥天益以邈，空宇含微晶。灯夕滞九微，梅月延孤清。缅彼苍江钓，应同瑶圃征。</p>
<p>和高季迪风雨</p>
<p>风雨适在兹，歌叹无与言。人事杳无绪，天情亦易迁。怀抱终古间，曲折固勿谖。腰镰入深云，荷薪续午烟。聊尔为晨夕，不知经岁年。思彼信陵客，曾为陈监门。</p>
<p>春初雨歇省家兄长夏庵□□□□□中惘然有作</p>
<p>怀聚亘昏夜，恻然华发惊。零雨迷昏旦，修途阻远营。惠风启夕光，欣绪慰良征。披榛幸不违，悲喜交含情。含情夫如何，忘言自悯伤。视彼双飞鸟，日暮亦得将。摘草勿绝心，渡水勿绝梁。居然成迢递，惭尔随颉颃。颉颃悲以鸣，岁序无更待。鼎鼎怀昔欢，悠悠有余悔。采彼灵药非，匪值青镜改。曷谷念鸠飞，无枝念木坏。坏木无再荣，令绪惟须臾。如彼虞渊日，即次非东隅。百里望岳阡，将为茂草墟。良惟身事暗，岂云天运殊。运殊不自今，物理难前测。陵谷生人心，波流骛凉德。琴书素业移，孝友先声息。白发对怀忧，中夜长悯默。悯默复将离，行行度陌阡。冈花自藿靡，溪流只回旋。天舒望益促，形远情未迁。胡能返昨日，扃意共林泉。</p>
<p>熊男公过访</p>
<p>遥山清露条，木末素月上。佳人不违此，适尔成玄奖。先彼凉云阴，心知畏景往。静气欣相移，天机继以长。夙昔扶清刚，独唱幽响。周道信逶迤，睘行生惚恍。炯炯河鼓星，迢迢天汉广。津梁诚有待，良会仍多爽。云何衰景及，遘此西清朗。百年如九秋，一意谐双赏。我闻绥山桃，酝彼灵胎养。餐之逾万春，握之在孤掌。下士原大笑，上士成独享。君其遂方今，缥渺慰云想。</p>
<p>寒雨归自别峰庵寄同游诸子</p>
<p>晨光留宿温，山霭动云叶。遥遥相送情，念寒涉。怜无金母术，为返桃花靥。弥天存鹤发，余冬酬素业。壮心已分属，微绪望孤接。清欢惟夕灯，高论寄灵笈。四海目可营，千秋志何摄。旋归亘不忘，物役情难协。温伯道默存，苏门啸双惬。梦聚相频仍，心旌固洽浃。旷怀杳涯际，冥合无钝捷。霜磬警昨清，缄之以重叠。</p>
<p>瓜圃夕凉 甲子</p>
<p>微月流西岑，初萤明青圳。夕雨一以息，樾径珠露泫。窅尔释烦疴，冷然得静善。吾生岂不夙，物役固未浅。往昔从弃捐，今怀何缱绻。精灵寓天宇，昭涤随游衍。所思来者遥，孰俟心期展。脉脉霄汉间，悠悠寄孤撰。</p>
<p>其二</p>
<p>清士抱夕心，畸人含夜悲。幽羁怨难已，涤览情自微。两端趣有定，一致交易亏。今兹何惝恍，摇情慑分歧。绪风惬凉襟，宛转动素帷。披衣视霄汉，弦月流半规。居然无外撄，亘尔捐中疑。还睇天宇高，今兹素节非。万族同毂转，吾生宁依违。戢志受天损，非云怀坐驰。</p>
<p>冬日晚照书怀</p>
<p>山涤净西清，层云仍南飞。夕光相宛约，霜气乍依违。深紫明峰色，余绿滋垣衣。仰瞻零叶坠，时有寒禽归。绪心同群动，敛息无余机。收照光自炯，旉荣道已非。晴日容相借，行将陟翠微。</p>
<p>西冈望南岳 乙丑</p>
<p>山行径云遥，遥山隐绝。绝群岫分，旷觉得平善。云阴逐参差，鸟没迷近远。微睇望已盈，延观秀自衍。登陟俨昔游，契阔仍今展。今昔无合离，流峙终缱绻。长毂轨不迁，贞观阅已万。天宇信若兹，予怀何歆羡。</p>
<p>秋雨延旦晓起有作</p>
<p>夕星炫西宇，山影分空界。清气俨流沐，薄吹振幽籁。息疴方及晨，窥牖惊已暧。物故天所凭，轴转无相逮。秋荑或暗滋，归已前迈。孤碧尚流连，逝羽无芥蒂。翩翩海岸心，倦倦寒畦态。荣谢在斯须，动植有昭昧。所以天阅情，临之发深慨。</p>
<p>雨夕梦觉就枕戏效昌黎体近梦</p>
<p>沉阴夕已长，噩梦魂相挠。霜鬓失其真，童心来愈巧。身轻月离云，心闲日出卯。斗草康乐须，撒米麻姑爪。狂歌演末泥，舞袖试郭鲍。云冠莲叶卷，彩杖柳枝拗。寻花鼻已醒，溯风咽屡饱。搴菱忘水溅，拾豆就烓焰。倏忽揽孤衾，凉飚袭双骹。故情虽不永，清欢幸已稍。笼鸡既争聒，被虱复群咬，梦醒夫何为，无妨恣狂狡。</p>
<p>吟已犹不得曙再次前韵广之</p>
<p>生气纷去来，屈伸无能挠。腐儒分梦醒，离析恣智巧。画鸡厌元旦，冶铜铸刚卯。辟火养鹈，驱疟挂蟹爪。庚申囚彭倨，己丑讣陈鲍。趁火萤尻张，垂涎瓠项拗。染指易为瞋，老拳竞相饱。疗妒仓庚烹，呪鬼鸺留焰。唾星釀流光，占吉灼羊骹。渐老尝已熟，观物觉已稍。石女孕自生，铁牛蚊漫咬。因之参寥游，不畏苍天狡。</p>
<p>翠涛喜雨见怀病枕赋答 丁卯</p>
<p>灵雨自南来，飞集东皋野。伊人遂欣畅，良怀寄遥写。群岫翳回风，垂虹散清洒。朱光萦药烟，念此拘拘者。</p>
<p>冬日杂兴</p>
<p>旦气息微霜，流云起相聚。暄风动林叶，疏雨鸣高树。夕宇还昭鲜，物变何匆遽。寥寥下土人，邈彼高冥路。终始阅迁流，孰能测其故。今古归有涯，云何永依据。</p>
<p>零露润枯桑，运回辞故枝。栖禽深婉嬺，欲与终因依。竟夕不相保，何况延晨吹。晶宇垂玉绳，瑶光空陆离。幂历千万里，含心当语谁。顾影追畴昔，韶风漾芳时。下映清江渌，上承灵雨飞。时哉不再觌，群情自纷疑。讵知幽悄怀，时为梦中期。佳序还在目，荣光亘葳蕤。</p>
<p>始夏 戊辰</p>
<p>午睡过微雨，西清引凉吹。云光逗新叶，浮绿起新媚。文禽时一飞，水影摇丹翠。物故有今昔，化理无荣悴。遥知薪指穷，未始天容替。阅变递纷扰，损悲任流逝。嗣者无适期，遐哉惘高寄。</p>
<p>咏归燕</p>
<p>凉叶飞不息，凋荷尚孤擎。海天杳何许，层递秋云生。栖鸟鸣高树，焉知归燕情。</p>
<p>庶仙片纸见讯云年过七十未为非幸无容局促萦心既佩良规因之自广 己巳</p>
<p>素云方西飞，归鸟仍南征。迁流无止势，蠕动况有情。天宇敞寥廓，虚牖延孤清。竹素涵前古，静对终吾生。故交惠尺书，整襟拜投琼。奖以息吹万，因之返素精。寓形良有涯，勿为化所惊。</p>
<p>歌行</p>
<p>春月歌</p>
<p>晴风初暖溪光紫，杨柳风轻吹不起。迢迢璧月背云飞，摇荡春云映春水。春水涵空倒碧天，金波微定影初圆。花趺红敛垂珠露，叶底苔平缀玉钱。可怜月落留难住，可惜春光来复去。昨日梨花已起风，何时柳絮还黏树。柳絮梨花早岁春，芳郊草软素光匀。绿窗竹叶飘鸾尾，白袷落英照锦鳞。当时不解留春在，月落月生春易改。胡蝶香迷梦不成，碧桃花褪芳谁采。采芳踏月当年客，双鬓银丝欺素魄。婵娟不解古今愁，斜转空山荡轻碧。</p>
<p>来者之日歌</p>
<p>来者之日还如昨，今我云胡而不乐。去者之日一如今，徘徊今昔伤忧心。东风吹柳鹅黄垂，千条映水摇修眉。一片轻飘坠秋水，叶叶零零飞不起。还丹空炼素银芽，老聃西度函关死。死生倏忽如朝霜，春日不长冬夜长。行人攀折莫长叹，豹死留皮王彦章。</p>
<p>寄题翠涛新斋 丁卯</p>
<p>湘西开竹馆，绿净清溪源。垂钓不在鱼，读书欲忘言。欲从不能心自飞，白云奈尔轻霏微。</p>
<p>仿李邺侯天覆吾歌广其意示于礼</p>
<p>天覆吾，地载吾。元气纷纷屑万族，灵蓍茂草争昭苏。栖鸟在林鱼在水，而复生我何为乎。绝粒升天等龟鹤，灵椿五百还凋落。鸣珂帝都亦莺燕，金衣玄珮喧清甸。邺侯以此为丈夫，漠漠天心谁许见。丈夫昂藏自有真，父兮生我天之仁。一针义利分子午，万国胞与谁主宾。蜗涎篆壁勿轻惹，螳臂当车莫浪嗔。丈夫爱嗔复爱喜，落花笑看随流水。孤月离云雪练飞，渺渺寒辉千万里。静如池影涵青天，动则春风迸花蕊。君不见邺侯晚节知前非，岳顶读书云满衣。晶冰彻底纤尘净，玉魄当头素影肥。青莲七二堆螺髻，万轴当年金简字。千年欲识丈夫心，独上危峰揽苍翠。</p>
<p>五言律</p>
<p>过李为好山居信宿</p>
<p>紫雪桐花落，绿烟莎草凝。闲阶斜日转，薄箑绪风胜。消息中宵酒，过从大古僧。淹留春病减，君似一条冰。</p>
<p>其二</p>
<p>忘物仍忧乱，孤游托耦耕。年华皆昨梦，风俗到今惊。闭户生涯得，挑灯笑语清。欹眠安枕簟，恰有曙光晴。</p>
<p>伏日</p>
<p>朱火弥清昼，凉宵候久晴。光摇千嶂迥，风定片云轻。老病从欹枕，交游忆耦耕。东方何意绪，割肉傲公卿。</p>
<p>腊月一日寒雪有作
是日为先征君弧辰，闻之先慈云，泰昌庚申大冻，杯盂凝冱。</p>
<p>前夕雪花飞，晶光飐素晖。半峰黄叶小，孤树暗禽归。生理随霜鬓，寒更梦舞衣。庚申慈氏说，寿酒素瓷肥。</p>
<p>将夕 辛酉</p>
<p>余春矜断雨，将夕敛重阴。谷口延西爽，云光敞半林。樵归依曲曲，鸟宿渐深深。药市虚城郭，归人阻碧岑。</p>
<p>复病</p>
<p>消病一春长，藤蓑挂草堂。亲知劳送蜜，蔬荀慰休粮。剑鼻苔侵涩，书函燕坠香。侵凌看柳絮，乱扑一襟霜。</p>
<p>示刘李二生</p>
<p>不作少年心，凭消白昼阴。黄梅何日熟，橄榄再来寻。追蠡悬无几，龙渊老易沉。他时闻吹笛，莫遣忆孤音。</p>
<p>得嘉鱼李西华兄弟书追忆雨苍</p>
<p>湖水阻青鞋，南游吊大崖。世卿先生自白沙归游南岳。探书苍水绝，藏史血函埋。遗怨留鸿字，雨苍旧作《孤雁行》见寄。孤吟闭鹿柴。郎君勤慰藉，难遣老夫怀。</p>
<p>中秋向夕自观生居同刘生小步归草堂月上二首</p>
<p>返照一轮微，行行望不违。疏林迎缓步，薄影上轻衣。雪练空初合，云波静尚肥。闲心谋斗酒，未数草堂归。</p>
<p>其二</p>
<p>秋清犹往昔，老去得从容。檐影分仙桂，珠光浥瓦松。葛巾飞鸟度，霜鬓玉蟾逢。他日酬今夕，云签在别峰。</p>
<p>偶题 壬戌</p>
<p>禾稻频相望，莺黄几日深。人间又秋色，垂老足闲心。夕照明归鸟，高林接暮阴。前峰初上月，约略半林侵。</p>
<p>人日 癸亥</p>
<p>夏历留人日，春深净晓天。池冰轻破绿，初树浅含烟。百福宜他岁，孤心惜暮年。迢迢春赏意，还看野梅边。</p>
<p>初秋</p>
<p>通闰秋期早，余蒸宿雨停。流萤孤一照，乌鹊缓双星。叶风初定，藤花露已零。青蓑仍夙昔，萧瑟渐渔汀。</p>
<p>其二</p>
<p>夕绮摇虹影，疏云上碧波。中宵动雷雨，斜月半星河。世事残书耐，吾生睡眼过。青枫无限叶，珍重响危柯。</p>
<p>其三</p>
<p>昔昔秋犹在，劳劳老易侵。宝刀蚀虎气，孤镜吼龙吟。凉梦惊难续，闲愁病不任。江山留《九辨》，未许怨登临。</p>
<p>岁早 甲子</p>
<p>雪际带春生，池冰几夕轻。寒心犹缱绻，雨气半萧清。客至拈桃笑，禽归试柳晴。衰年宜缓缓，岁早自含惊。</p>
<p>客至</p>
<p>病眼忘春赏，芳辰竞客游。折腰原早岁，欹枕自前秋。宿菜冰芽尽，寒膏炷影幽。歌声金石发，莫为子桑愁。</p>
<p>初夏</p>
<p>微雨收难定，孤云远自归。晴丝轻相入声逐，燕子不停飞。回岭通群绿，清光绕四围。天情随意缓，珍重径莎肥。</p>
<p>其二</p>
<p>裛裛消春尽，匀匀看暑生。花期随梦往，病骨喜衣轻。药裹虫丝剔，茶烟柳絮迎。故人缣素在，装裹趁初晴。</p>
<p>待于礼</p>
<p>望望还相待，悠悠问此心。禽归孤树夕，月上半峰阴。稻径迷迂折，荷香送浅深。琅然琴韵在，莫只动游鲟。</p>
<p>先开过问病赠之</p>
<p>迫迫寒威甚，惺惺久病如。纸窗明半榻，炉火拥残书。法相沙踪雁，交情静夜鱼。天花飞万片，只愧净名居。时雪大作。</p>
<p>冬夕</p>
<p>南天玄气合，始夜素烟围。薄霭孤星出，林风几叶飞。古今销永夕，书卷掩空扉。此夕关河迥，残灯一影微。</p>
<p>红叶 乙丑</p>
<p>寒光烟际迥，极目乍相迎。落日殷勤照，霜空妩媚生。清波凝水碧，白影衬云轻。红豆谁持赠，南枝未早荣。</p>
<p>其二</p>
<p>幅幅江南画，苍山点绛纱。桃波疑候雁，鹦觜咒寒鸦。垂笑风难定，轻飞日易斜。朱颜矜老寿，谁是白云家。</p>
<p>早春余雪属目偶成 丙寅</p>
<p>湿云飞不起，一半雪光欺。药裹犹畴昔，莺花笑几时。乌藤苔露坠，白袷柳风吹。知否韶华借，闲心早自疑。</p>
<p>夏夕</p>
<p>西清开一曲，明绿半溪深。白鸟回峰碧，青林渡水阴。荷轻初露坠，风定暗香侵。隐几吾生事，萧然不自今。</p>
<p>为家兄作传略已示从子敞</p>
<p>无穷消一泪，墨外渍痕汪。故国人今尽，先君道已亡。蒙头降吏走，抱哭老兵狂。正可忘言说，将心告烈皇。</p>
<p>元夕独坐 丁卯</p>
<p>深碧绕峰峰，寒云酿自冬。草心栖宿雪，山溜隐宵钟。双泪初春尽，孤灯丈室封。梅花凭笑问，莫不许从容。</p>
<p>晦夕</p>
<p>初暄留宿雨，向夕尽归云。远树山灯晕，流萤湿雾熏。天情余叆叇，春赏忆殷勤。莲叶无情甚，波光一半分。</p>
<p>四月一日</p>
<p>莫更惜春光，条条爱景长。楝花三日雨，燕子一襟凉。鱼影深摇绿，梅腮已上黄。韶华读史过，天地尽清狂。</p>
<p>秋日杂咏</p>
<p>夕风吹不彻，斜月数峰阴。云晕孤轮影，珠圆曲港音。凉云余一照，碧汉已双沉。历历秋光在，当时忆此心。</p>
<p>其二</p>
<p>疏雨定池光，荷风一袂凉。云峰双岫合，虹影半轮藏。日落风无定，天空望愈长。欲归双燕子，不肯睨横塘。</p>
<p>其三</p>
<p>清赏闲心即，余年一日赊。稻收寻曲草，水落理鱼叉。选径违晨露，除棚看晚霞。木樨香近远，初试半林花。</p>
<p>其四</p>
<p>物候天涯改，秋心闭户知。露垂窗影乱，云薄曙光欺。密字微吟缓，疏藤上纸迟。风相假借，小住得支颐。</p>
<p>其五</p>
<p>曲沼依樾径，乌藤试往回。黄花钗股荇，文石锦钱苔。藕叶擎孤翠，榴珠启半腮。天情物未损，莫遣早霜催。</p>
<p>其六</p>
<p>平湖知落雁，曲砌已吟蛩。短棹清波梦，幽窗坠叶风。生存今日事，秋老一林中。《天问》凭谁答，溪云掩断虹。</p>
<p>遣闷</p>
<p>宇旷清空迥，残辉杖影斜。林疏云度曲，冰释水澄沙，风绽丹砂子，霜滋锦缬芽。水仙香孕绿，珍重试初花。</p>
<p>其二</p>
<p>朔吹喧平野，微暄酿一坳。晴光分竹晕，霜液坠藤梢。地锦颠当网，云帷巧妇巢。无人从载酒，不受草玄嘲。</p>
<p>小步 戊辰</p>
<p>林塘春雨夙。小步爱微温。风定开池影，云收齐烧痕。青珠垂日给，绿绶绾天穈。慰借韶光甚，新愁未许存。</p>
<p>燕</p>
<p>燕燕过春久，遥遥几日归。斜临波影转，闲啄柳花飞。小住游丝弱，横陈蛱蝶依。春光随缱绻，清赏入霏微。</p>
<p>夏夕</p>
<p>试暑方前日，重阴疑凛秋。云封双岭合，萤乱一星流。阅化知无尽，为生果似浮。不须多病后，始拟访丹丘。</p>
<p>落日</p>
<p>落日隐归樵，回峰骋望遥。平波云影静，素练晚烟飘。春气惊先入，年华果易消。溪梅无意绪，绿润上新条。</p>
<p>排律</p>
<p>见诸生咏瓶中勺药聊为俪句示之 庚申</p>
<p>二十四桥春，何年度楚滨。感君垂采折，芳意在横陈。露琲留珠个，云屑起绛鳞。弱茎擎亦定，细缬展初匀。縠罩茶烟浅，暄迎酒晕新。旁侵炉气合，斜倚画图真。飞阁高承幕，垂璎近拂巾。绮霞叠一色，香月上重轮。帘蝶魂如梦，笼鹦咒似瞋。留熏十日永，惊艳满堂均。碧叶凝云绿，珊枝带海津。悬愁倾白醉，莫遣聚朱茵。爱惜终香阁，飘零远陌尘。冰纹簇紫雪，芝彩涌黄银。锦字啼鸦就，清尊倒蚁倾。韶光易消谢，持慰撷芳人。</p>
<p>先开移丹桂一株于窗下作供为赋十六韵 癸亥</p>
<p>静馆香成界，空林影结邻。道心难举似，清供不余尘。仙种遥移月，浓芳偶借春。雨轻虹一色，霞近日重轮。偷药朱颜驻，凌云紫气臻。灵砂初破体，金粟化生身。南国霜殷橘，江皋日射。忘忧添妙蔼，晚醉厌工颦。落照疏林映，彤云细缬匀。深沾湘瑟甲，乍启散花唇。宿火沈膏灺，兰灯锦罩新。珊枝撑玉魄，丹蕊炼金神。莲坠留房露，榴函尽妒津。商芝分烨烨，琴鲤想鳞鳞。彩雾通炉篆，幽芬上氍巾。赤旃檀荫合，谁道苾刍贫。</p>
<p>咏风戏作艳体</p>
<p>约约轻云敛，匀匀晚气凉。不教留鸟梦，何处有花香。绣幕鸳回翼，莲灯叶坠黄。窗摇三叠水，帘荡一波湘。宝鸭纤丝乱，笺鸾密宇藏。低回穿药槛，幽悄度兰房。结束舒袿带，萦纡绕囊。佩交情未许，芳袭妒何妨。却扇从花笑，飘裾趁草长。微温聊竹坞，无影到银塘。系臂蛛丝缠，当钗粉絮镶。蝶双愁易失，燕冷怯归忙。匀汗乾珠琲，回襟漾水光。停凝怜瀫浪，端重笑垂杨。暖阁扃金钥，鞦赛锦裳。暗尘禁冉冉，檐马错琅琅。藤合摇阴碧，菱开漏镜霜。迟归贪柳影，密语间松簧。绒缕穿针乱，花须斗草忘。闲情迷蕴藉，春思尽清狂。卯酒消微醉，云鬟乱夕妆。知谁千里怨，帆影望归航。</p>
<p>玩月 丙寅</p>
<p>云际徘徊月，高天不损寒。三秋今夕未，万里几人看。霄碧双摇浅，金晶倒晕乾。平开千顷合，孤涌一轮安。台玉擎菱镜，胎银炼雪丹。珠津方妩媚，金蕊尽阑干。阴木飞灯暗，轻柯弄影难。浮浮蒸宝阁，粟粟润珠团。碧瓦匀匹练，筠帘透素纨。微阴知潋滟，深绿隐檀栾。天水双轮浃，空明万染刊。停凝聊旖旎，清绝且盘桓。荡白生虚室，回光转曲栏。酒魂双颊褪，潮血半丝湍。稍觉流霜腻，无妨晓吹酸。悬愁枫岸侧，明夜半规残。</p>
<p>七言律</p>
<p>唐如心见过 庚申</p>
<p>春草初生雪霰零，山山曾踏几茎青。居然天地成今古，何必云岚不典型。执戟汉亡谁载酒，《尚书》秦暴有传经。怜君问《礼》当深夜，急难原头念鹡鸰。</p>
<p>其二</p>
<p>酌酒无多剪烛长，凌侵冰玉蹙寒塘。赠云有意寻弘景，赋雪无心付谢庄。玳瑁云痕开远碧，流莺柳色竞新黄。晴光倩送青鞋去，分取狂夫一半狂。</p>
<p>元夕 辛酉</p>
<p>望月竛竮出浅霞，背人约莫数年华。垂杨向夕惊新绿，蜡炬停风结小花。寂历影堂香篆静，萧清春径藓纹遮。南瞻欲问平安竹，好护刘瓛处士家。</p>
<p>春兴</p>
<p>嬉春迟暮老廉夫，长卧归休旧酒徒。不分传家三《传》在，从来亡国一身孤。玉钱月影窥双鬓，碧海云波认五湖。一尽龙钟供世笑，苍天还识老狂无。</p>
<p>其二</p>
<p>楼空山远湿烟蒸，返景长天暝色仍。千里湘皋归雁雨，九江春水钩鱼灯。马殷冢在生新草，陆逊营荒挂古藤。梦里白洲上月，遥遥北渚接黄陵。</p>
<p>其三</p>
<p>春风仍上柳丝边，烂漫生涯醉暖烟。垂老田光无酒客，相知宁朔有龙渊。平皋漠漠飞新燕，涧道阴阴响细泉。荏苒栖心讯芳草，剧将嫩绿逞华年。</p>
<p>南天窝授竹影题用徐天池香烟韵七首</p>
<p>空明片纸涵晶莹，微惹惊蛇一线灰。白社原同匡岭寺，青山不染米家堆。偶移浅碧腾腾合，小试光风灼灼来。疑是清江霜月好，孤山斜惹水边梅。</p>
<p>其二</p>
<p>月华欲上不得上，晴光一倍偿今朝。轻云疑尔还相掩，宿雾初蠲忽已飘。低亚殢人相绰约，回波响远试逍遥。翻然欲把浮丘袂，冉冉云轻隔海潮。</p>
<p>其三</p>
<p>心通无地更询他，隔院风生乍染魔。垂手舞因轻带鸟，扶头醉且厌堆螺。微凉羽扇频摇曳，半睡仙裾自沓拖。安得千寻看月落，凭将澹远问东坡。</p>
<p>其四</p>
<p>几枝略点红垆雪，片晌聊依篆尾香。稍惜晴风吹不定，还愁落日去偏忙。露珠暗坠惊魂起，暖晕斜轮数叶凉。清瘦自憎临绣幕，湘纹巧映竹方床。</p>
<p>其五</p>
<p>凭阑觌面不相知，邂逅晴窗瞥见时。浅黛斜分临晓镜，落花轻惹上蛛丝。萍开绿水鱼情得，叶坠幽光鸟梦奇。活色暗香难举似，浮沤目醉共清嬉。</p>
<p>其六 时为先开订《相宗》，并与诸子论《庄》。</p>
<p>色借明缘还似幻，白生虚室不曾遮。老夫偶梦看成蝶，诸子忘弓莫问蛇。月满桂难亏玉魄，雷惊春已长花芽。何须玉版参离合，丈室天空散碧霞。</p>
<p>其七</p>
<p>根窠休访午阴圆，斜上幽窗倍可怜。映字不妨遮粉本，谈经适尔点青毡。高秋已瘦余清泚，积雨欲消待往旋。晚照乍移莫怅望，还将凤尾舞婵娟。</p>
<p>徐合素自南来抵郡城远讯船山代书答之尊世父暗公从海上卒于岭表廿余年矣因寓我尚为人之叹
甲子</p>
<p>梅霪风困药炉烟，乳燕衔书坠枕前。梦里短衣看射虎，重来高柳怨鸣蝉。归舟知泛桃花水，荒径将寻箭筈天。莫问霜髭今几许，君家松柏五云边。</p>
<p>五日前一夕唐如心以近诗见问病废夜读久矣即夕口占寄意</p>
<p>榴花困雨不得红，溪荪浃露青烟丛。明朝谁续五丝缕，新月初弯一线弓。楚国神弦惜往誓，山中桂树思悲翁。纸窗晴日能相借，锦字凭开雾眼空。</p>
<p>寄周令公</p>
<p>湘波一尺阻东西，湘草湘烟入望迷。碧海相看消镜雪，丹经何术炼银泥。归舟吴越迎歌扇，潭水沧浪废杖藜。问讯绥山桃几熟，飞花好寄五陵溪。</p>
<p>病起连雨四首</p>
<p>炉烟平敛晚天清，病起闲愁也自轻。风定小容秋叶缓，月生微放雨窗明。江山他日仍如此，河汉经时已早倾。荏苒嵯峨留瘦骨，黄橙丹柏看冬荣。</p>
<p>其二</p>
<p>荻花风乱扑人飞。夕鸟双峰一线归。暑病乍清怜雨气，寒衣姑缓待霜威。龙腥秋涩云藏岫，鹭影光寒水上矶。幸不登临悲往昔，遥天白霭翠微微。</p>
<p>其三</p>
<p>白发重梳落万茎，灯花镜影两堪惊。水金丹诀闻方士，土木葠膏累友生。故国余魂长缥渺，残灯绝笔尚峥嵘。悬知药力消冰雪，未拟垂杨听早莺。</p>
<p>其四</p>
<p>潜圣峰云碧万层，萧萧杉竹托山僧。辜恩垂死余双泪，扶病今生梦一登。多日六经藏孔壁，何人十字志延陵。湖天秋水鱼书绝，寂寞孤阡挂古藤。病不得省墓，春初，因松江董斯行请志铭于竟陵吴既闲，期以秋至，不得。垂死病中念此二事，惟有痛哭。</p>
<p>代书答舌剑韬 乙</p>
<p>洣水东流岳阜西，鱼书遥问浣花溪。千峰旧访孤轮月，双脚难拚一寸泥。大誓余生闻虎啸，衰年独坐弄驴蹄。东山只履归何日，草软烟柔一杖藜。</p>
<p>宿明溪寺山僧导游珍珠岩</p>
<p>苍崖乳溜渍苔干，阴壑埋光生夏寒。殷孽可怜添石，飞鼯亡赖扑灯阑。何如藻井铺霞绮，自敞珠宫迓日丹。读《易》幽篁双径锁，当时悔不访仙坛。</p>
<p>秋兴</p>
<p>秋藕缫丝缀冷香，蓼花靺鞨染轻霜。月津已转从云妒，星渚初离更夜长。临水登山悲郢客，守庚炼己老丹房。白一罅清泉镜，风飐霜髭照影凉。</p>
<p>昔梦 丙寅</p>
<p>昔梦闲情一枕蠲，闲愁过眼万心镌。湿云叶叶垂虹外，归鸟泠泠晚照边。涧草自分寻药径，湖天谁泛钓鱼船。西清斜月能消得，片玉轻松半影悬。</p>
<p>雨余小步</p>
<p>莲花莲叶柳塘西，疏雨疏风斜照低。竹箨冠轻容雪鬓，桃枝杖滑困春泥。垂虹疑饮双溪水，砌草新添一寸荑。不拟孤山闲放鹤，鹁鸠恰恰向人啼。</p>
<p>初月</p>
<p>六月四日收夕雨，一弯初上划西清。冰纨小蹙添纹皱，青镜斜临上粉轻。垂柳千眉争宛宛，流萤半影怯盈盈。新秋通闰知何日，已映银河一道明。</p>
<p>冬日书怀</p>
<p>木落山空朔气吹，云消星白曙光疑。曈昽烟海天无际，夭袅霜华月半规。今古闲愁孤枕尽，渔樵残梦晓钟知。春心他日将谁赠，辜负寒梅折几枝。</p>
<p>翠涛过草堂问病 丁卯</p>
<p>稻露垂珠远望平，疏风疏雨葛衣轻。枫林摄摄消残暑，禅室登登待早晴。话到闲愁无一字，棋终残局笑双征。因君莞尔加餐饭，不问参苓托死生。</p>
<p>其二</p>
<p>江楼十载故心违，池影相看上雪肥。银汉未倾怜酒尽，金风欲避倩云围。尊生为嘱悲欢损，惜别悬知伴侣稀。观获送君归下潠，西清一雁贴天飞。</p>
<p>夏日喜何诣得见过</p>
<p>苗叶梳风暑乍消，归禽掠日影逍遥。闲披绿草依孤树，喜看青衫渡小桥。密语偶窥康节梦，清狂未觉步兵骄。剪灯坐叹流光迥，他日何方觅老樵。</p>
<p>侄敏五十</p>
<p>邗沟戟插湘滨，骁骑云仍到尔身。戌削月垂千丈影，团松偃一庭春。青毡未损传家物，黄菊相期漉酒巾。好理残书贻子弟，乌衣燕识画梁新。</p>
<p>其二</p>
<p>吾方授室尔悬弧，一幅当年燕喜图。脉脉回头成梦鹿，悠悠屈指数金乌。黄云初卷收香粒，赪枣重蒸酿软酥。岙有老夫霜鬓在，东皋遥劝倒村酤。</p>
<p>重过三座山与故人罗君遇赠之</p>
<p>三十九年弹指间，居然无恙只青山。一双镜影髭凝雪，九月枫林叶坠斑。旧恨冰轮消兔阙，故交雪涕吊渔湾。罗君时垂执先兄之绋。爱君步履轻如鹤，独向苍天乞老闲。罗君名映，字若庸，邵阳人。</p>
<p>宿别峰庵庶仙策杖来慰时方从哭送先兄归垄返</p>
<p>幂幂苍烟护小桥，回峰斜引上方遥。归禽邀日沈平楚，宿露泠风润绿蕉。白发共怜灯影瘦，青山未遣泪痕消。凭君昨日山阳笛，吹彻寒冰慰柳条。</p>
<p>社前一日雪 戊辰</p>
<p>社日花朝总令辰，柳丝萍叶总宜人。已催莺燕迎初日，未许风光试一春。紫电暗窥珠佩笑，轻雷不惜玉衡嗔。还思残腊新暄早，勾引江梅万树匀。</p>
<p>二十四日又雪</p>
<p>云罅斜晖剧可怜，惊飙一夕万峰喧。瓦松邂逅含晶密，水碧依微困影圆。销铄风光仍夜永，淹留寒色更春前。药畦红茁抽三寸，他日欲寻更惘然。</p>
<p>罗桐侯受业先兄存没依轸倍于余子春初过慰衰老怆然酬赠</p>
<p>纸窗竹屋俯寒泉，总角相看已冁然。莎径情深寻带草，芦中恩重复渔船。重来棠杜初悲雨，老去桃花不记年。一卷申公诗说在，凭君珍重护秦烟。</p>
<p>寄题先兄祠屋 戊辰五月己卯，祁孙奉主入祠。祠，旧耐园也。</p>
<p>寒泉古木问何年，鹤羽归来一哂然。沧海能消衔土怨，沃州不待买山钱。谁投粔籹酬江水，为饵饧香禁冷烟。留语乌衣诸子弟，应知头上有青天。</p>
<p>其二</p>
<p>白发青林一径悭，羊裘不拣钓鱼湾。当年有誓潭龙窟，身后还悲吊鸟山。目送斜阳沉海岸，手栽修竹染霜斑。《致身录》在凭谁读，炉冷香消亦等闲。</p>
<p>崇祯癸未贼购捕峻亟先母舅玉卿谭翁以死誓脱某兄弟于虎吻谢世以来仰怀悲哽者三十余年翁孙以扇索敏侄书字缀为哀吟代书苦不能请先兄俯和益以老泪淫淫承睫不止</p>
<p>枫林落叶岳云寒，兄弟披离片影单。九族凭谁容破壁，寸心已许付危湍。恩深草随拖杖，命续霜刀惜刈兰。今日渭阳回首处，萧条白发泪痕干。</p>
<p>别峰庵二如表长老类知予者对众大言天下无和峤之癖者惟船山一汉愧不克任而表师志趣于此征矣就彼法中得坐脱其宜也诗以吊之</p>
<p>延陵未识披裘客，杨亿还疑转盼僧。银地界中金屑眼，热油铛里雪山冰。相逢歧路双趺印，顾笑悬崖一杖登。今日重拈惟荐泪，秋山叶落冷孤藤。</p>
<p>冬山即事</p>
<p>罗阴曲曲护回塘，亭午初消子夜霜。小藻分波还浸碧，闲花似菊未凋黄。游鱼带影双遮水，孤蝶迎晴倍惜香。天物殷勤相假借，凋零不遣恼疏狂。</p>
<p>其二</p>
<p>玄绡垂幕黛烟流，略挂西峰玉一钩。萧散云还沉碧海，清空人欲访琼楼。匀匀广野疏星度，恻恻寒心片影浮。取次闲愁栖泊尽，更谁笙鹤梦丹丘。</p>
<p>其三</p>
<p>小雪无云宿暖赊，东窗日转半棂斜。清泉砚滴含余绿，活火汤瓶涌细花。歌哭古今归午枕，江湖图画泛星槎。堂堂日月容相问，书卷留人几岁华。</p>
<p>其四</p>
<p>墙阴小步试欹危，未厌晴风袅鬓丝。槠实乍惊飞鸟过，苔阴渐放素光移。绀珠千颗垂藤子，丹叶孤飘绕故枝。寂历经过聊缓颊，重来千载更伊谁。</p>
<p>野史刘生惜十年之别来访山中为写衰容赋赠二首 己巳</p>
<p>重逢无暇问前游，老去并刀割旧愁。风定鳞鳞萍在水，云横脉脉雁当楼。频年苦觅参苓倦，俭岁无多芋栗收。良夜对君霜月迥，还教飞梦泛沧洲。</p>
<p>其二</p>
<p>弥天无处著衰颜，映水愁窥彻骨寒。雁影自宜霜月暗，镜光知向暮春残。江门蓑冷添藤笠，易水歌阑尚白冠。惭愧云林幽兴绝，还留画里一人看。</p>
<p>五言绝句</p>
<p>辛酉日遣怀 乙丑</p>
<p>短烛空烧柏，浊醪不荐椒。岁华知几日，人道是今朝。</p>
<p>其二</p>
<p>东峰忽散云，飞光射檐端。未解消冰雪，晶荧一倍寒。</p>
<p>其三</p>
<p>暖气幸霜余，留寒酿春雪。药力不峥嵘，眉间蹙千缬。</p>
<p>其四</p>
<p>手折琼瑶枝，欲以赠远者。姑射冰雪姿，乘云不来下。</p>
<p>罂粟</p>
<p>娇小垂头立，丰盈出面来。花王休相入声妒，侬不向春开。</p>
<p>相思子</p>
<p>无识自有情，咫尺银河渡。不问许多时，渠还在何处。</p>
<p>绝句 丙寅</p>
<p>黄鸟衔青虫，径飞入深箐。蛱蝶绕墙飞，相逢不相见。</p>
<p>其二</p>
<p>伏日人间暑，西风天际阴。秦坑从烈火，鲁壁自清琴。</p>
<p>其三</p>
<p>莲叶千茎乱，因风卷翠烟。飞来双白鸟，不省在谁边。</p>
<p>其四</p>
<p>瓜架穿萤白，藤梢点露青。牵牛花已发，天上候双星。</p>
<p>其五</p>
<p>稻花垂金丝，弱如红蓝蕊。风起扬蜻蜓，含香点溪水。</p>
<p>其六</p>
<p>宿鸟波流影，孤萤冷度溪。云留分一半，月在柳塘西。</p>
<p>其七</p>
<p>靺鞨穿窗入，钱钱缩影高。人间酣睡客，几处梦樱桃。</p>
<p>其八</p>
<p>闲简蝇头字，芭蕉雪里心。青青河畔草，自有鬼能吟。</p>
<p>敔筑土室授童子读题日蕉畦口占示之 戊辰</p>
<p>治畦当种竹，种蕉为近之。虚中同一致，密叶胜疏枝。</p>
<p>其二</p>
<p>脆绿怜弱干，勿为霜雪侵。春风动雷雨，须长一千寻。</p>
<p>其三</p>
<p>莫剪当檐叶，凭传萧瑟音。岳峰窗外雨，滴碎汝翁心。旧筑一庐岳阴，窗下芭蕉，其本径尺，高二丈许，岁有花，结甘露。</p>
<p>其四</p>
<p>题字成玄草，绿天幻绛纱。勿容贪载酒，何客可名芭。</p>
<p>七言绝句</p>
<p>水仙 甲子</p>
<p>乱拥绿云可奈何，不知人世有春波。凡心洗尽留香影，娇小冰肌玉一梭。</p>
<p>代书寄衡山戴晋元</p>
<p>松梢浅着余冬雪，兰若闲烧丙夜灯。《剩稿》“着”作“带”，“闲”作“寒”。一枕梦回衾似水，不知仙洞隔朱陵。</p>
<p>其二</p>
<p>寒山不稳归飞鸟，《剩稿》作“衰年未稔霜余雁”。锦字难传夜静鱼。闻说茂陵方病渴，《剩稿》“茂陵”作“文园”。莫修封禅数行书。</p>
<p>山月歌 乙丑</p>
<p>船山山半月垂湾，太白光连夕照间。白发故人愁不见，天西无数五溪山。</p>
<p>白云歌 效逊国先贤“朝见白云飞出山”之作</p>
<p>无数闲云出翠微，和风和雨夹山飞。孤烟一片如轻絮，自绕疏林款夕晖。</p>
<p>其二</p>
<p>一片轻飞岭上分，当时犹自惜离群。飞来飞去秋风里，今日青山无片云。</p>
<p>其三</p>
<p>白云飞也自寻常，不道青山不久长。看尽云飞天阙迥，清空一碧映潇湘。</p>
<p>其四</p>
<p>前日浮云飞出山，山前为雨不曾还。云收雨散无消息，何似青山一碧间。</p>
<p>其五</p>
<p>浮云本不恋山巅，木叶随风更可怜。欲得归林归不得，蛛丝悬挂矮檐边。</p>
<p>杂咏</p>
<p>曲岸平塘小径通，山坳倚杖避回风。知谁扑速林间响，雀啄霜余数子红。</p>
<p>其二</p>
<p>暝烟欲卷任栖迟，断嶂云光射岭西。恰似半晴三月雨，林梢只少子规啼。</p>
<p>其三</p>
<p>罂粟苗轻翠瓣娇，水仙胎满暗香飘。叮咛雪霰休凌藉，任打窗前败叶蕉。</p>
<p>其四</p>
<p>问病人稀樾径闲，朝飞孤鸟暮飞还。麏避虎昨宵过，乱蹴泥黏碧藓斑。</p>
<p>又雪</p>
<p>一雪才消一雪飞，不留余白映霏微。何当贳与严陵寿，建武初年守钓矶。</p>
<p>送刘生辑夏归省重庆</p>
<p>蒸江漱玉绕苍汀，玳瑁霜云拥翠屏。归向湘山高顶望，应瞻南极老人星。</p>
<p>《姜斋七十自定稿》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
