<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书372-2027年9月21日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书372-2027年9月21日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="王之春-船山公年谱增补">王之春 船山公年谱（增补）</h4>
<p>序</p>
<p>昔太史公采辑群书，为《孔子世家》，比事属词，穷原竟委，俾后之学者读孔子书后复读《世家》，稽其年齿，考其行事，晓然于孔子之本末，而备悉其为人。虽以阅世过多，搜采旧闻，间容失审，然七十三年中，阙疑存信，于孔子之德行、道艺，出处、进退，未尝不多所发明也。《世家》之辑，曷可少哉！</p>
<p>吾宗船山公，以前明崇祯壬午举于乡。值寇乱日亟，道梗不得赴会试。张献忠陷衡州，公匿南岳莲花峰下。寇获公父武夷公，质招公为伪吏。公自残肢体，傅毒药，舁往易父。既皆获免，复匿南岳山后黑沙潭，意倘钩索相寻，即致命遂志。未几，明思陵殉国，桂王建号肇庆。公结管公嗣裘，起义兵图恢复，邃见溃败，寻遘乡里之难，一再赴粤，授行人职，以疏救“五虎”，几陷不测。时粤政日非，残明如线，公知事不可为，乃遄返衡阳。自是一意著述，或与及门诸子讲学，或与二三遗老游览吟咏。三十年间，居败叶庐及观生居者十有四年，居湘西草堂者十有六年。尝再至洞庭，一至江西，不久旋返。平日踪迹所至，湘乡为多，余则祁、邵之间而已。吴逆三桂之变，人心煽惑。有以劝进表属者，公巽词以谢，逃入深山。越十一年，直隶郑公端巡抚偏沅，风闻其事，饬衡州府知府崔公鸣馈粟帛请见。公却帛受粟，以衰病辞。临终遗命墓碑书“明遗臣”，盖公忠于胜国之心，七十余年尤一日也。</p>
<p>公生平所学，邃于张子《正蒙》及《近思录》，演为《思问录》内、外二编，以上契乎孔子。故于《周易》《诗》《书》《春秋》《礼记》，多发前人所未及。于四子书，诠解尤极精详。更肆力于老、庄、吕氏、淮南诸子，与夫屈、宋《楚词》，为之注释。汉、魏以下，递及陈、隋，于文、诗均有评选。唐诗则于李、杜加详。晚年所著史论，于累朝治乱兴亡得失之故，反复推究，洞彻无遗。凡所著书百余种，没后散在门人故旧家，悉不传。越十一年康熙壬午，宜兴潘公宗洛提学湖广，公仲子敔游其门，乙酉，撰具《行述》，抱家藏《思问录》《正蒙注》《庄子解》《楚词通释》诸书，呈乞作传，始稍稍章矣。洎敔公年逾六十，从游之有志及姻友之有力者，捐刊公书数种，其后增至十余种，坊肆乃有传本。乾隆三十八年诏开《四库》书馆，搜访遗书，公著《周易稗疏》《周易考异》《书经稗疏》《书经引义》《诗经稗疏》《诗经考异》《叶韵辨》《春秋稗疏》《春秋家说》，均蒙钦定收入《四库》，并诏史馆列传《儒林》，公之学于是益昌。公之见褒圣朝，固愿不及此也。嗣后遗书日出。道光间，公六世孙世佺裒藏于家，之春本支从父世全公谋刊百五十卷于湘潭，新化邓先生显鹤主其事，湘潭欧阳先生兆熊实赞成之。咸丰四年，板毁于兵。同治初元，曾文正公国藩与忠襄公国荃合谋重刻于金陵，增益百七十二卷，公书于是粗备。然合之未刻、未见，已著录者仅八十八种，其佚名者尚数十种也。</p>
<p>今公书已遍海内，而事迹散失，传闻异词，不有年谱，其何以原始察终也？之春十四世祖统公，与公七世祖纲公为同怀兄弟，别居衡阳泉溪市。乾隆三年，析衡阳东南二乡置清泉县，故之春世为清泉人。之春于公在支系，不容膜视，视寻常族姓与凡百后学，自逾涯量。藩鄂以来，就公文诗集中，取其注有年分及事实可按者，证以《行述》、潘公宗洛撰《传》，与乎族谱、省志诸书，谨用比次为《年谱前后编》，亟付枣梨，持以问世。虽于龙门笔法非所敢疑，庶乎传信后世，亦仁明所不废也。爱揭颠末，与世之读公书者质焉。</p>
<p>时光绪十八年壬辰冬月，八世从孙王之春序于鄂藩使署。</p>
<p>凡例</p>
<p>一、公旧有《年谱》，系仪征刘毓崧编。其间详略互见，挂漏讹舛（chuǎn，差错，违背，不顺遂；不幸），如己丑二月服阙、辛卯侨寓祁阳、丙申暂往兴宁之类，未为完本。是编全据公集及《家谱》等书裒辑而成，逐条引注，倍期详审，不厌复烦。非欲突过前贤，实冀传信后学。</p>
<p>二、公既为前明遗臣，又为国朝贞士，故析桂王未执以前为前编，桂王既执以后为后编。</p>
<p>三、公宦事明藩桂王，义不再仕。是编于顺治纪年，以桂王尚存，皆冠“国朝”二字，既连注桂王年号，复逐年详纪所在，以明公恋恋旧君故国之心。迨桂王被执，公入国朝，仅一冠于康熙元年，以后悉仿《纲目》体例。并将万历、天启、崇祯，逐年纪元书号，以志区别。</p>
<p>四、纪桂王事迹，全遵《御批通鉴辑览》，故与《永历实录》多有不符。其有《辑览》未载者，仍依《永历实录》。</p>
<p>五、原犯国朝庙讳之字，遵用恭代，并加□以资质识。</p>
<p>六、公书“常”作“尝”，“由”作“繇”。原避明讳，引用处皆仍其旧。惟“草堂”公书作“艸堂”，《家谱》作“草堂”，则从《家谱》。</p>
<p>七、公著述未注年月与事迹稍涉疑似者，概不编入。</p>
<p>八、公平生戚友，其年辈较长及相若者，皆称“某公某某”，其受业弟子，则称“某先生某某”，有名者称名，佚名则称字。</p>
<p>九、逐年所作诗，虽经按时引注年终，仍录全题以备查考。</p>
<p>家谱世系表</p>
<p>谨按：王氏系出太原，本姬姓之后。周灵王之子，世所称王子晋者，得道于缑山，子孙因以王为氏。至离次子威而分，琅琊、太原遂为两郡，实一祖也。至雁门太守昶而著。船山公《姜斋文集·章灵赋》云：“居调轸以理誓兮，建权兆而晢梦。”自注云：“故必称引初始，述祖考之肇启者，以开其蒙昧。王之得姓自太原，世系绵衍。”又《黄书》自序云：“太原之系，世胄绵也。”吾宗自元至正以前，失谱不详。其可征考者，元末有居江南扬州高邮州之打鱼村者，明太祖起兵渡江，以从龙功，授千户，称骁骑公，断为始祖。至船山公十一世，故虎止公《行述》称“十一世祖”云云。始以武勋，继以文德，式是先型。藐予小子，敬述其崖略如左。</p>
<p>始祖骁骑公讳仲一，江南高邮州人。明洪武间，以从渡江功，官山东青州左卫正千户。先世居高邮之打鱼村，元至正以前，失谱不详，断自十一世祖骁骑公为始。公兄弟或云九人，或云七人。群雄逐元，公兄弟亦起义兵会焉。或殁于军中，惟公及弟仲二公、仲三公从明太祖渡江。公以功授山东青州左卫正千户，仲二、仲三两公各累功袭长沙、衡州二卫指挥。《章灵赋》云：“皇濠、泗飞以试囦兮，余祖御乎扬之土。”自注云：“太阻始起濠、泗，公从扬州之高邮起兵应之。”又公《七十自定稿·敏侄五十》诗云：“邗沟插湘滨，骁骑云礽到尔身。”又《示侄孙生蕃》诗：“吾家自维扬，来此十三世。”又《姜斋文集·耐园家训跋》云：“吾家自骁骑公从邗上来宅于衡，十四世矣。”又公《己酉哭殇孙用罗文毅公慰彭敷五丧子韵》云：“邗江枝叶无多望。”又虎止公《感怀诗》云：“吾宗发邗江，奋武勋最昭。”皆述高邮旧籍也。邓湘皋先生显鹤谓公先世为江都人，盖记忆失误耳。配冯宜人。</p>
<p>迁衡始祖昭武将军上都尉公讳成。袭世职。永乐间以从南下功，升衡州卫指挥佥事，晋同知，世袭。始迁于衡阳。都尉公从明成祖南下，以翼戴功最，升衡州卫指挥佥事，晋同知。《家世节录》及虎止公《行述》并详及之。公《章灵赋》云：“靖协劳于滹沱兮，采赤麓以剖户。”自注：“迨成祖靖难，又协赞成劳于滹沱河。故剖万户之封，食采赤帝之麓。”《儒林传稿》云：“公衡阳人。”注云：“《提要》误刊以为汉阳人，今改正。”配朱淑人。</p>
<p>第二世嗣都尉公讳全。袭世职。配崔淑人。</p>
<p>第三世嗣都尉公讳能。袭世职。以上皆终于官。咸能以忠勤世其令绪。配刘淑人。生二子：长轻车公，次讳统。</p>
<p>第四世昭勇将军上轻车都尉公讳纲。袭世职，以功晋骠骑将军上护军，迁江西都指挥佥事，掌卫事。初，从都御史秦公金以平郴、韶赋，为中路总统，拔贼砦，荡平之。以功晋骠骑将军上护军。详《皇明世法录》。累官江西都指挥佥事。时与太守古公偕见直指使。古公自司马郎出守郡，执旧属，与公争西上，公据祖制折之，曳落其裾。直指使以为直。会同里刘黄公请于廷，修南岳庙，部推公能，檄入川采木，归督造庙，归然帝制，崇丽为五岳之冠，所费不过五千金而已。事具商文毅《碑记》。官江西时，与藩臬会。藩使欲以文墨相难，连缀韵语，公应口和之如夙撰，皆敛容焉。配崔夫人。</p>
<p>第五世祖骠骑将军上护军公讳震。袭世职，累官镇守柳、庆参将。护军公字东斋，掌卫事。戎兵克诘，尤笃志经术。时庄定山先生昶谪官湖南，与讲性命之旨。云坛倡和，见《定山集》中。始，轻车公所与抗太守者，擢大司马。护军公以舍人袭职，过司马门下。司马怆然改容，叹曰：“汝父风采，今日若在人目中。虎父不生豚儿，好为之，无忧不大用。”护军公泣伏再拜而退。《家世节录》云：“司马体国用人，争而不忮。天下何得不晏然？顾非轻车公之大节，实有以厌君子之心者，亦无以得此。骠骑公累官三品，家无余赀。柳、庆居百蛮之冲，怀柔震叠，不侵不叛，其承堂构而报元老之知，亦有所自来也。”累功迁昭武将军上轻车都尉，历柳、庆参将，恩绥威镇，峒蛮戢服。家世以武功显，束脩文教，则自护军公始也。元配常恭人。生上护军公，讳翰，字直卿。为定山门人，补郡文学。已乃拜世秩，累官都指挥使上轻车都尉。次室郑太君。即一山公母也。</p>
<p>公高祖处士公讳宁。护军公第四子，号一山。始以文墨教子弟，起家儒素。配赵太君。</p>
<p>曾祖掌故公讳雍。处士公长子讳亨，字顺泉，郡文学。次掌故公，号静峰，隆庆四年乡贡，初授武冈州学训，迁江西南城县学谕。明时凡应贡者，每以猎得相竞。掌故公届饩满，请让于所受业师，学使义而许之，以是迟之间岁始应贡。家世弁组，颇务豪盛。掌故公苦吟清彻，不问家人业。或故诘公曰：“一石谷舂几许米？”曰：“一石米。”浮薄者笑焉，公亦不怒。其敦长者行类如此。配毛孺人。</p>
<p>祖少峰公讳惟敬。掌故公生三子：长次峰公，讳惟恭；次少峰公；再次太素公，讳惟炳，补郡文学。《家世节录》云：“少峰公之始生也，掌故公梦有奇征，故小字曰梦。公姿貌奇伟，长六尺，须髭疏秀，瞳光透出十步，伉爽尚大节，饮酒至一石不乱。岁时衣大褶，戴平定帽，坐起中句矩。或劝公曰：’君阀阅胄子，郎君又以儒名家，盍儒服乎？’辄笑不应。掌故公之卒，以赀让太素公，随散随益之。终身不见一长吏，亦不襒裾于富贵之门。竟日口不道一里巷语，遇人有不可者，面斥无背言。而姻敬爱，生平如一日。居家严整，昼不处于内，日昃入户，弹指作声，则室如无人焉者。课子每秉灯对酒，置笔研座隅，令箸文艺，恒中夜不辍。仲父公偶戏簪一花，蓦见之，作色曰：’此岂吾子弟邪！’故征君公兄弟终身不有华靡之饰。征君公年既而立，声望已著，每小失意，犹长跽逾时，以痛自谢过乃已，或时为劳勉焉。年五十三，早卒。李大中丞公焘为表其墓。”元配冯太孺人。无所出。继配范太孺人。生三子：长征君公，次牧石公，次子翼公，皆郡文学。牧石公讳廷聘，字蔚仲，性笃孝。少时小有过失，少峰公责谴门外，永夕下钥。时当除夕，风雪凄迷，征君公私从隙道掖令归寝，牧石公引咎自责，必遵庭命。翌日元旦，少峰公方启门焚香，牧石公怡颜长跽。少峰公且喜且泣，称其允为道器。晚年雅意林泉，逍遥于下潠观田、孤山种梅之下。筑曳途居，构小亭，题曰“濠上”。浚小池，莳杂花其侧，釀秫种蔬，供岁时之荐。少吟咏，晚而益工，惟不喜公安、竟陵体。生玉之，邑文学，以继绝袭衡州卫指挥同知；剑之，早卒。子翼公儒而侠，不屑家人生业，裘马壮游，敦友睦，事征君公如严父，生珍之。</p>
<p>父征君公讳朝聘。万历乙卯、辛酉两中副榜。字逸生，一字修侯。少师事邑大儒伍学父先生定相。先生授徒殆百人，征君公为领袖。虽研极群籍制义，而究极天性物理，斟酌古今，务发抒心得之实。已游邹泗山之门，承东廓之传，以真知实践为学。谓武夷为朱子会心之地，志游焉以颜书室，学者称武夷先生。孝友天植，无间于族之扬诩。少峰公严威，一笑不假。小不惬意，则长跽终日，颜不霁，不敢起。每烧烛独酌，令隅坐吮笔作文字，中夜夔夔无怠色。晨昏问起居，凝立户外，不敢逾梱限。倾耳听声咳平善，愉色蹑足而退立以为恒。少峰公中年遘暴疾，素刚果，压人呴煦，虽自知不起，而不欲以环绕悲号处生死，屏人独坐。既不获侍左右，则匿壁间私候，泣血不敢发声。及卒，抱持抢地，勺水不入口者三日。毁瘠骨立，成羸疾，迄耄耋不瘳。范太孺人有寒咳疾，按摩承涕唾，三十年如一日。永诀后，奉唾孟涎血而泣者数年。少峰公素不屑治家人产，及大故，囊不名一钱。征君独力经营，至哀所感，诸具辏合，蜀材吴绵，隧瓷丰碣，尽诚信而无悔。范孺人之殁也，征君公方授徒衡山。病革，报者至，薄暮借一马驰归。素清羸，不闲控驭，所借马抑驽钝，且哭且驰，马忽惊，迅追风，三鼓已抵家。迨及独纩，尽力以营大事，一如少峰公。称贷既广，竭力以偿，凡十年未尝一饱食，一暖衣也。岁时张遗像，设几筵，日侍左右，依依如孺子。或有诏语，于子孙僮仆皆下气怡声。及荐酒脯，泪盈于睫。每捧埽茔兆，必涕下沾衣，四十年如一日。与兄弟白首欢笑如童时，或遇咈事，相对则笑语如常，脱然忘所忧戚。一觞一咏，评古詙今，谐适送难，不伤于媟。至于衣无私主，财无私藏，初以为适然，未尝留胸中也。生平韬光独处，不立崖岸，衣冠一如时制。言动易和，以诚意为省察密用，以克己为致力工夫。闲居斗室，闭目端坐，寂然竟日，不闻音声。忧患沓至，晬容不改。不怒不叱，大喜不启齿而笑。所受于学父先生，天人、理数、财赋、兵戎，罔不贯洽，而未尝一语及之。先生藏书万余卷，居恒谓征君公曰：“此中郎所以遗仲宜者，行归之子。”后先生猝得热疾，懑急不能语。征君公躬炊药食，先生目语之，如将有所授者，辄俯首不畣。归而叹曰：“吾宁父师治命，不能受仲宣之托也。”雅不与佛老人游。曾共释憨山德清辩率性之旨，清为挫屈。终身未尝向佛、老像前一揖。甲申之变，寇退，遗骴满野，募僧拾而瘗之，并使修忏摩法。顾谓船山公兄弟曰：“此自王政掩骴骼之一事，顾不以命之僧。吾惧仆佣之狼藉也，已属之矣，不能执吾索尚而废其事。此亦神道设教之意，汝曹勿谓我佞佛而或效之。”早受知于邑令胡公，以国士相期。会学使意有所谦于邑，故抑之以示意。继新安王公宗本令衡，复深相知，凡两最童子科，乃补郡文学。及门达者：谭孝廉允都，欧阳解首瑾，新建令贵阳马经元之驯。晚年谢病归里，以中梱为穷谷。长吏闻风请见，皆称疾谢绝。亲知后辈，非以业学进，不得望见颜色。如郭季林凤跹，夏叔直汝弼，何玮孙一琦，皆所鉴别，俱为名孝廉。恒谓：“处人己之间，当令有余。亲如子弟，贱如奴仆，且不可一往求尽，况其他乎！”其笃行类如此。前母綦孺人。宁远教谕綦公文佳女。生子一，三岁而殇。孺人以万历甲午岁卒。母谭孺人。处士谭公念乐讳时章女。公性和恺，敦笃长者，顾极崭竣，不可干悔。配欧阳太母，生子三：长允阜，季允琳，皆邑文学。中子允都，中天启甲子乡试。乙丑上春官，以文句犯权阉，置乙第。女二：长即谭孺人，次适文学伍公季咸，遇乱不屈，死之。谭孺人年十九来归，以少降公之严，顾于孺人则不能不喜道之曰：“此孝妇也。”少峰公暨范孺人存日，起恒不待晓色，夜则暗坐彻丙夜。茗浆酒果以进者，不敢使刀砧之声闻于外。与婢语，必附耳嗫嚅。虽甚喜笑，不见齿也。少峰公昼出暮入，则涤器移案，都不复作。与仲娣吴太恭人相得如骨肉，白首无间言。季母晚得奇疾，性稍乱，孺人一往问之，则流涕竟日。其卒也，一恸几绝。每遇綦孺人生忌，躬设香茗捧荐。事綦掌故公如父、綦太母如母，向卒年五十，尤为惨然变容。家承严政、内外肃栗者九代，自孺人易之以和恺。遇诸新妇，谭笑拊摩，终岁不一蹙其眉。即有过失，不加呵谴，徐俟其悔悟，而后微戒焉。顾恒叹曰：“吾性不欲以严待人，流及于后，将有不率而反唇者乎？虽然，佳儿女岂须人诃责？不肖者操之，益横出矣。人日趋下，初非吾作法之凉也。”年七十四，石崖、船山两公同举。外王母欧阳太君年九十二，生小酉先生，举于乡。欧阳太君母年八十有四，生元素先生炳，举于乡，官郡丞。杨太君所生母年九十，生耻所杨公，举于乡，官州刺史。凡四世，略相等，戚里以为盛谈。《姜斋文集·谭太孺人行述》云：“但闻其事少峰公者三年，酷寒不爇火，畏烟之出牖罅也。盛暑不扑蚊，畏箑声之遥闻也；涤器不敢漱水，引濡巾而拭之；猫犬扰不敢迫逐，拥袂而遣之。每一语及，夔夔悚立。及述范太孺人疾痛倾逝，则泪承于睫，不异初丧。叔母吴太恭人长二岁，周旋四十年，欢如一日。迨既分居，经旬不相见，则皇皇问讯不绝。每围炉共语，呴呴如两新妇。季父子翼翁，早未有子，置侧室，或颇轻之。孺人待之如姒娣，曰：“令叔氏有子，即贵矣！”前母外祖父綦公，罢教归里，无子，先孺人承事敦笃，不异所生。綦公垂殁，待之而瞑。先叔祖太素翁罢诸生，落拓且无应嗣，叔祖母朱，井臼不给，太孺人迎养敬事，怡然终老。盖推事父母者以事綦公，推事舅姑者以事太素翁，诚至而礼洽，亦不自知其厚也。”又云：“少峰公英卓，不事家人生产，徒四壁立。先君子勤素业，乃薄田仅给粥，而慎终之厚，倍于素封，称贷繁猥，卒皆酬偿。太孺人销簪珥，斥衣袱，固不待言。抑数米指薪，甘荼如饴，以成先君子之孝。若不孝兄弟所得见者，先君十年燕、赵，聚子妇，构堂室，终不孝读书之业，且河润宗姻，无干糇之失，类出于撙节，心专力竭，愈可知矣。”又云：“姑母适范氏，早寡，守志孀居，鞠其子女，恩逾己生，为毕婚嫁。从兄玉之，年四十，弃诸生，冠带入省，犹手酒浆相劳苦，如抚孺子。”兄弟三人：长兄介之，字石子，一字石崖，号耐园，学者称耐园先生，又号铿斋，崇祯壬午同榜举人，年八十一卒，私谥贞献。性至孝，献贼陷衡州，匿南岳黑沙潭，将自尽。贼执其父以购己，乃与船山公百计营脱。自后隐穷山四十余年，以寿终。次兄参之，字立三，一字叔稽，号硁斋，宏光恩选贡生，先征君公三月卒。性至孝，母病不能寐，公跪榭下，手承目眵，率至夜分。又患心疾，宛转抚摩，数年不懈。癸未，贼陷衡州，公走匿山中，不就伪试。伪吏呈不顺者，以公为首，几不测。会贼去，乃免。岁饥，侍亲避乱南乡，时米贵，道梗，合家数百指，日行二薄粥。公持粥泣曰：“此岂老人食耶！”劝父饭，不，因绝勺水竟日。父感之，为一加餐。其笃性如此。公其季也。石崖公配欧阳孺人，思恩府同知讳炳女孙，岁贡生讳珠女。子一：敞，字原，邑文学；女一，适文学萧鸣南子式。硁斋公娶蒋太君，文学大操公女。子二：长敉，甲午避兵，为游骑所戕；次致，早逝。原公原娶邹太君，生子一，讳生祁。继娶李太君，举人李公孟韶孙，文学维翰公女。生子一，讳生郊。生祁公娶文学杜公煖女，生子二：长讳绵，次讳续。</p>
<p>公讳夫之，字而农，号姜斋，一号卖姜翁，《庄子通》序。一名壶，庚戌《砚铭》；《苏太君孝寿说》注；《唐须竹躬园说》。一号一瓠道人，癸卯《遣兴诗》记。或一瓠先生，乙巳《和梅花百咏》附和七绝第三首。或瓠道人，庚戌《雁字诗》附《题芦雁绝句》注；《愚鼓歌》附《十二时歌》注。一号双髻外史，《孝烈传》。或檮杌外史。《春秋家说》《世论》《稗疏》；《永历实录》诸稿本。晚居府治西百二十里石船山，称船山老人，庚午《夕堂永日绪论》序。或船山老农，壬戌《说文广义发例》。或船山遗老，壬戌《噩梦》序。船山病叟，己已《黄书》序；《识小录》。学者称船山先生，又称夕堂先生。《行述》。</p>
<p>船山公年谱前编</p>
<p>明万历四十七年己未（一六一九），公一岁。</p>
<p>九月初一子时，生于衡州府城南回雁峰王衙坪。时武夷公年五十，谭太孺人年四十有三。</p>
<p>明万历四十八年庚申（一六二〇），公二岁。</p>
<p>八月，光宗即位，诏以明年南泰昌元年。</p>
<p>九月，熹宗即位，诏以是年七月以前为万历四十八年，八月以后为泰昌元年。</p>
<p>十二月初一日，大凌。武夷公五十齿满，杯孟凝冱。</p>
<p>《七十自定稿》庚申《腊月一日寒雪有作》注：“是日为先征君弧辰。闻之先慈云：泰昌庚申大冻，杯孟凝冱。”</p>
<p>明天启元年辛酉（一六二一），公三岁。</p>
<p>武夷公中副榜。</p>
<p>武夷公以副榜赴武昌省应乡试。正考官翰林院缪公昌期，副考官兵科给事中朱童蒙。首题《士不可以不弘毅》，次题《尊贤则不惑》，三题《天下大悦书曰丕显哉文王谟丕承哉武王烈佑启我后人咸以正无缺》。同考胡公允恭首荐，缪公昌期已取中正额，定录名次。朱以策有“童”“蒙”字，犯其名，抑置副额。熹宗以登极恩，予副榜贡太学。武夷公曰：“余分在此，且筮一命，或得报政而邀王言，以补禄养之不逮也。”遂应贡北上，入国子监。</p>
<p>《姜斋文集·家世节录》：“先君乙卯、辛酉两副秋榜，分考胡公允恭首荐，太史西溪缪公昌期业定录名次，以封策中犯副考朱黄门童蒙名，黄门不怿，置乙第。是年熹宗登极，以恩予副第者贡太学。先君年已五帙，倦于文场，叹曰：’余分在此，且筮一命，或得报政而邀王言，以补禄养之不逮也。’遂应贡入辟雍。”</p>
<p>石崖公入学，年十有六。</p>
<p>《姜斋文集·石崖先生传略》：“兄为学笃敏，十六补弟子员。”</p>
<p>明天启二年壬戌（一六二二），公四岁。</p>
<p>武夷公在京师。公与硁斋公同入塾，从石崖公受读。</p>
<p>《石崖先生传略》：“仲兄稍长，同席受读，而仲兄病几痿，兄调护扶掖，齿指以授针艾，仲兄赖以愈，而卒以文章名南楚，无一非兄曲意恰声，亹亹讲说以成之者。若夫之狂娭无度，而檠括弛弓，闲勒逸马，夏楚无虚时，面命无处日者，又不待言。”</p>
<p>明天启三年癸亥（一六二三），公五岁。</p>
<p>武夷公在京师。公从石崖公受读。</p>
<p>明天启四年甲子（一六二四），公六岁。</p>
<p>武夷公在京师。公从石崖公受读。石崖公迎娶欧阳孺人来归。</p>
<p>明天启五年乙丑（一六二五），公七岁。</p>
<p>武夷公在京师。公从石崖公受读，毕《十三经》。</p>
<p>《龙源夜话》序：“七岁而毕《十三经》。”</p>
<p>武夷公历满，应部选。</p>
<p>明制：举人、贡生入监者，祭酒奉监规而训课之，有升堂积分、超格叙用之法。三年考满，以推官、知县、学官分选。《家世节录》：“历满，应部铨。时选政大坏，官以贿定，授正八品。”</p>
<p>天启六年丙寅（一六二六），公八岁。</p>
<p>肄业家塾。</p>
<p>武夷公归自京师。</p>
<p>《家世节录》：“先君素矜风轨，及是，相知闻者谓必罢选不就。先君笑曰：‘积薪何常之有。我应此小用者何意，无亦聊与优游，而以悻悻去哉？’初，仲父闻之，亦为扼腕。先君自都门归，欣然尽遣诸胸中。仲父叹曰：‘吾兄所谓贤者不测也。’”《姜斋文集·谭太孺人行状》：“先君子十年燕、赵。”初自辛酉至丙寅，凡六年；再自戊辰至辛未，凡四年。牧石公，武夷公仲弟，名廷聘，字蔚仲，郡文学生。</p>
<p>硁斋公入学。十二月，牧石公长子玉之公生子子伟。</p>
<p>玉之公，字斯侯，号果斋，邑文庠生，继绝袭衡州卫指挥同知，荫万户侯。子伟公，字遴倩，邑文庠生。</p>
<p>明天启七年丁卯（一六二七），公九岁。</p>
<p>武夷公家居，公禀承庭训。</p>
<p>夏，石崖公、硁斋公同赴武昌省应乡试。九月，落解归。硁斋公迎蒋孺人来归。</p>
<p>明崇祯元年戊辰（一六二八），公十岁。</p>
<p>春正月，从武夷公受经义。自是阅经义至数万首。</p>
<p>《经义》序：“忽念身本经生，十岁受之父。”《夕堂永日绪论》：“余自束发，受业经义，阅经义亦数万首。”</p>
<p>武夷公赴京师谒选。</p>
<p>时同邑前太常寺卿陈公宗契、零陵前礼部郎中蒋公向荣欲为武夷公地，皆笑而谢之。同邑云南参政陈公柽典，因寓书于京师达官，武夷公中途发函，有先容语，遂不为致。《家世节录》：“方谒选时，同邑太常卿陈公宗契、零陵铨司蒋公向荣，深相引重，欲为先君地。皆笑而谢之。大参陈公柽典会先君，因致书长安达者。先君受之，中途发函，有先容语，遂不复致。”</p>
<p>按：陈宗契，字景先，万历辛丑进士，官太常寺卿。魏忠贤擅政，讽使附己，遂乞归。蒋向荣，字淡心，万历己未进士，官吏部郎中。见魏忠贤□政，乞疾归。陈柽典，字希虞，万历丙辰进士。</p>
<p>明崇祯二年己巳（一六二九），公十一岁。</p>
<p>武夷公在京师。硁斋公子敉生。敉公字孝获。</p>
<p>石崖公应提学试，列一等。</p>
<p>明崇祯三年庚午（一六三〇），公十二岁。</p>
<p>武夷公在京师。</p>
<p>《姜斋文集·石崖先生传略》云：“尝记庚午除夕，侍先妣拜影堂后，独行步廊下，悲吟‘长安一片月’之诗，宛转欷歔，流涕被面，不知所谓。及后思之，孺慕之情，同于思妇，当其触发，有不自知者存也。”</p>
<p>八月二十日，侄敞生。敞公字原。</p>
<p>《姜斋文集·文学原氏墓志铭》云：“原氏，名敞，贞献先生之冢嗣，于余为从子。生以崇祯庚午八月二十日。”</p>
<p>公与石崖公、硁斋公时以文字与友人相往还。</p>
<p>《家世节录》云：“崇祯初，文士类以文社相标榜。夫之兄弟亦稍与声气中人往还。先君知之，辄蹙眉经日。”</p>
<p>明崇祯四年辛未（一六三一），公十三岁。</p>
<p>武夷公归自京师。</p>
<p>《家世节录》：“已谒选，会乌程当国，操切以希上旨。其姻家唐元弼者乾没副贡籍，求府判所部劾罢之。乌程怒，为罢铨郎。新铨郎会乌程意，苛按辛酉副贡，移仪曹索故纸，束湿甚，暗索贿焉。先君曰：’是尚可吏也乎？吾以求一命为先人，故俯折至此。若出赇吏胯下，以重辱先人，是必不可。’诣仪曹辞罢。大仪慈溪冯公起龙笑谢先君曰：’观生气固不可折者。吾为选，君必旦夕为除遣，何有长者而作少年拂衣意气乎？’先君正色长揖而封曰：’无所辱公嘉惠。某有田可耕，有子可教，终不敢欺天，以暮夜金博一官。’碎假帖而退。夜买驴出春明门，遂归。”又云：“营道骆都督思恭掌金吾事，监修国史。史成，例荐纂修者，晋所考秩，予速选。以同乡故，咨先君于部。先君亦笑受其咨。既终不以赴部，亦不以返于骆，留笥中，抵家乃焚之。”</p>
<p>明崇祯五年壬申（一六三二），公十四岁。</p>
<p>武夷公家居，与仲弟牧石公、季弟子翼公讲学论文、莳药灌畦以为乐。除群从子弟洎门人，皆拒不见。</p>
<p>《家世节录》：“先君莳药灌畦，若未踏长安尘者。家居十七载，不一至郡邑庭。亦不通杂宾客，非两叔父外诸从洎及门问字者，往来都绝。长吏到门，以疾却刺。”子翼公，名家聘，郡文学生。</p>
<p>湖广提学佥事王公志坚科试衡郡，公入衡阳县学。</p>
<p>《行述》：“年十四，督学王闻修先生讳志坚拔入学。”王志坚，字闻修，号弱生，昆山人，万历进士。</p>
<p>石崖公试列一等，寻食廪饩。</p>
<p>《石崖先生传略》：“饩于庠者八年。”</p>
<p>明崇祯六年癸酉（一六三三），公十五岁。</p>
<p>夏，从石崖公、硁斋公赴武昌省应乡试。</p>
<p>正考官钱谦益，副考官张第元。首题《君子思不出其位》，次题《修道之谓教》，三题《尧舜之知而不遍物急先务也》。</p>
<p>子翼公子珍之生。珍之公字时若，行七。</p>
<p>明崇祯七年甲戌（一六三四），公十六岁。</p>
<p>始从里中和四声者问韵，学韵语，阅古今人所作诗不下十万首。</p>
<p>《述病枕忆得》：“余年十六，始从里中和四声者问韵。”《夕堂永日绪论序》：“十六而学韵语，阅古今人所作诗不下十万。”</p>
<p>湖广提学佥事水公佳允《家谱》《行述》作“佳膺”，《湖南通志》作“佶应”。岁试衡郡，列公一等第一名。</p>
<p>《行述》云：“宁波水向若先生佳允、昆山王澄川先生永祚，皆鉴识首拨。”</p>
<p>硁斋公次子致生。</p>
<p>明崇祯八年乙亥（一六三五），公十七岁。</p>
<p>诗有《中秋里人张灯和牧石先生》七律一首。《忆得》诗。</p>
<p>明崇祯九年丙子（一六三六），公十八岁。</p>
<p>春，湖广提学佥事水公佳允科试衡郡，列公一等。</p>
<p>夏，从石崖公、硁斋公赴武昌省应乡试。</p>
<p>正考官吴伟业，副考官朱玫。首题《焕乎其有文章》，次题《天之所覆地之所载》，三题《易其田畴薄其税敛民可使富也》。</p>
<p>硁斋公次子致殇。</p>
<p>诗有《荡妇高楼月》五古一首，《黄鹄矶》五律一首。《忆得》诗。</p>
<p>明崇祯十年丁丑（一六三七），公十九岁。</p>
<p>春，迎同邑处士万梧公女陶孺人来归。</p>
<p>《忆得》诗有《初婚牧石先生示诗有日成博议几千行之句敬和》诗。《家世节录》：“先君文词，夫之获见者，赠处士陶公万梧文。”自注：“夫之妻父。”刘明遇撰《陶孺人墓志铭》：“陶孺人，产衡阳千亩侯，赀累钜万，作合于青灯布缕之孝廉，而不挟富以骄其夫家。”</p>
<p>夏，从牧石公读史曳途居。</p>
<p>《忆得》诗有《夏日读史曳途居闻松声怀夏叔直先生》诗。《家世节录》：“仲父和易而方介，恬于荣利，博识，工行楷书，古诗。晚岁筑室坰外，号曳涂居，莳花植药，怡然忘物，每谓漆园吏、东皋先生去人不远。”</p>
<p>牧石公孙敏生：玉之公五子，字幼重，号卓枫，行八。</p>
<p>诗有《初婚牧石先生示诗有日成博议几千行之句敬和》七绝一首，《夏日读史曳途居闻松声怀夏叔直先生》一首。《忆得》诗。</p>
<p>《家世节录》：“如郭季林凤跹、夏叔直汝弼、何伟孙一琦，皆所鉴别，俱为名孝廉。”《分体稿·广哀诗》十九首有《夏孝廉汝弼》一首。《衡阳县志》：“夏汝弼，字叔直，崇祯壬午举人。性倜傥负气，与王夫之兄弟善。流寇陷衡州，汝弼居莲花峰，夫之依以避乱。明亡，遂弃巾服，自号莲冠道人，歌哭无恒，有语及时事者，辄闭目不答。问其姓名，亦弗告也。独携一童子，囊琴，登邵阳梓田山，就古木鸣泉间，踞石弹琴，或泣或吟。又尝登车驾山观瀑布，彷徨数日不返。返则仍居山楼，自炊而食。山下有萧常赓者，知其非常人，要之家中，留月余复去。后入九疑山饿死。”</p>
<p>明崇祯十一年戊寅（一六三八），公二十岁。</p>
<p>始与同人为文酒之会。</p>
<p>《鼓棹初集》咏莲子《水龙吟》第三阙注云：“余既作莲子词二阙，梦有投素札者，披览之云，公不弃予小子，补为酬词，良厚。乃我本无愁，而以公之愁为我愁，屈左徒之愉东皇、云中不尔也。且公所咏者，荻絮蓼花，金风玉露，皆余少年事。假以公弱冠时文酒轻狂，今日为公道，公其能不赪见于色乎？”</p>
<p>明崇祯十二年己卯（一六三九），公二十一岁。</p>
<p>从石崖公、硁斋公赴武昌省应乡试。</p>
<p>时公与黄冈熊渭公、李公以默会文课，议不犯一时下圆熟语，复不生入古人字句，取精炼液，以静光达微言。《夕堂永日绪论外篇》：“因忆昔与黄冈熊渭公、李云田以默作一种文字，不犯一时下圆熟语，复不生入古人字句，取精炼液，以静光达微言。所业未竟，而天倾文丧，生死契阔，念及只为悲哽。”熊，《明史·忠义传》作熊，字渭公，黄冈人，移居武昌。喜邵子《皇极书》，颇言未来事。十六年元旦，尽以所撰《性理格言》《图书悬象》《大易参》诸书付其季弟，曰“善藏之。”城破前一日，贻书友人冯云路，曰：“明日当觅我某树下。”及期，行树旁。赋追至，跃入荷池以死。李以默，《感旧集》传作以笃，字云田，湖广汉阳人，别自号老荡子。徐电发《续本事诗》：“云田才高沦落，龚芝麓为赋《老荡子行》。”《吴梅村集》有《荡子失意行赠李云田》。案《南窗漫记》，壬午乡试，渭公以禫制不预，逾年遂行；流寇之难，云田以沦落不偶。故以会文为是年事。</p>
<p>秋，石崖公中副榜。公偕归，至城陵矶，遇风。</p>
<p>正考官邵，失名。副考官章正宸。首题《为臣不易》，次题《中立而不倚》，三题佚。</p>
<p>《南窗漫记》：“己卯自鄂归，至城陵矶，风历樯折，幸得登陆，步自矶上，走岳阳，憩岳侯祠，见王澄川先生讳永祚题祠柱云：为臣死忠，为子死孝，大丈夫当如此矣。南人归南，北人归北，小朝廷岂求活耶！”</p>
<p>十月，与郭公凤跹、管公嗣裘、文公之勇初集匡社。</p>
<p>《匡社初集呈郭季林管冶仲文小勇》诗有“良宵霜月好”之句。郭凤跹，《湖广通志》：“字季陵，衡阳人，崇祯壬午乡举。明亡，隐石倦岭，构药兰竹坞，日吟咏其中以自娱。”管嗣裘，字冶忡，崇祯壬午举人。张献忠陷衡州，匿安仁山中。贼执其兄嗣箕索之，佯以死报。获免。寻从桂王于桂林，为中书舍人。桂林陷，走灵溪洞。冬夏一败絮，垦土而食。与西安刘湘客、仁和金堡、广平陈昌时辈相倡和。李定国入桂林，嗣裘说定国贰于孙可望，迎主自效。定国不能用，遂去。转入永安州，不知所终。《永历实录》有传。文之勇，字小勇，崇祯贡生。</p>
<p>诗有《匡社初集呈郭季林管冶仲文小勇》五律一首，《刘子参计偕北上便寄奚中雪》五律一首。《忆得》诗。</p>
<p>刘子参，名惟赞，祁阳人，崇祯己卯举人。《县志》：“献贼陷湖南，闻其名，购之急。惟赞率乡勇扼险自固，贼不敢犯。国变后，隐祁、邵之交，筑白云庵以居。”《永历实录·严起恒传》：永历三年，楚师败于湘潭，何腾蛟被害。楚兵四十余万，失主汹汹。惟赞徒步诣肇庆上疏，大旨言宜出起恒督兵，不果用。湖南复陷。</p>
<p>明祟祯十三年庚辰（一六四〇），公二十二岁。</p>
<p>春二月，石崖公应诏北上，入国子监。</p>
<p>《石崖先生传略》：“己卯，以乙榜召入北雍。”《送伯兄赴水雍》诗有“二月暄元新”及“珍重清湘流”之句。</p>
<p>石崖公既入监，以武夷公暨谭太孺人车老，无日不垂思亲之泪。请双告，不许，遂不复请而归。</p>
<p>《石崖先生传略》：“时以六曹策士，隽者获美除，同舍皆气矝竞猎。兄尤憎其躁竞，曰：‘吾安能一日与奔骛者伍！’遂拂衣不清而归。尤忆乡前辈欧阳正旸翁自北归，持家兄报，夫之往领焉。欧阳翁曰：‘伯兄无日不重忍京之泪，吾诱之以弈，至三两局，则泪谪罫中矣。’”</p>
<p>诗有《送伯兄赴北雍》五古一首，《月下步春溪樾径抵金钱冲访季林因与小饮》七绝一首。《忆得》诗。</p>
<p>明祟祯十四年辛巳（一六四一），公二十三岁。</p>
<p>春，构漧涛园，种竹，杂植花卉。</p>
<p>《忆得》诗有《漧涛园初构种竹环小轩杂植花卉盛夏遂已成阴》诗。</p>
<p>湖广提学佥事高公世泰岁试衡郡，列公一等。文评有云：“忠肝义胆，情见乎辞。”高世泰，字汇旃，江南无锡人。</p>
<p>诗有《漧涛园初构种竹环小轩杂植花卉盛夏遂已成阴悠然有作》五律一首。</p>
<p>明祟祯十五年壬午（一六四二），公二十四岁。</p>
<p>湖广提学佥事高公世泰科试衡郡，列公一等。刑部郎中蔡公凤巡按湖南刑狱，征会文课，公蒙特奖，期于武昌省城相见。</p>
<p>《上蔡威函先生》诗注：“先生讳凤，以比部郎钦恤楚刑，征文课，枉见特奖，期于鄂城相待。”</p>
<p>夏四月，公长子勿药生。从石崖公、硁斋公赴武昌省应乡试。</p>
<p>秋七月，与黄冈王公源曾、熊公大会同人于黄鹤楼，与者百余人，拈韵赋诗。</p>
<p>《南窗漫记》云：“壬午初秋，黄冈王又沂源曾、熊渭公会同人于黄鹤楼，与者百余人，各拈韵赋诗。”</p>
<p>熊公序公《漧涛园》诗。</p>
<p>《南窗漫记》：“渭公以禫制不与秋试，为余序诗，以眉山、淮海为戒。”</p>
<p>是科正考官翰林院郭公之祥，副考官兵科给事中孙公承泽。首题《请益曰无倦》，次题《义者宜也》，三题《其为人也好善好善足乎曰好善优于天下》。同考泸溪县学教谕欧阳公霖阅荐。</p>
<p>郭之祥，吉水人。孙承泽，号退谷，崇祯辛未进士。《家世节录》：“夫之举主欧阳方霖。《行述》作‘介’。”《永历实录·刘季矿传》：“安福欧阳霖，字方然，初名介。以泸溪教谕升北流知县，擢户科给事中。车驾幸肇庆，请西出桂林，与杜永和廷争，弃官归里，闭户食贫，不通人事。”</p>
<p>九月，榜出，公以《春秋》第一中式第五名经魁，经义录文呈览。</p>
<p>《行述》：“壬午，以《春秋》魁，与伯父石崖先生同登乡榜。”《陶孺人墓志铭》：“王子夫之登湖广壬午科《春秋》第一。”《经义序》：“弱冠，有司录以呈之君。”</p>
<p>石崖公中式第四十名同榜举人，录文呈览。</p>
<p>《石崖先生传略》：“壬午，举于乡，录文呈览。”</p>
<p>衡阳夏公汝弼、郭公凤跹、管公嗣裘、李公国相、包公世美中式举人。</p>
<p>《沅湘耆旧集·李国相小传》：“字敬公，号芋岩，富平人。尝应募随都督刘平杨应龙，以功赴部，下三峡舟覆，负母出巨浪中，功牒漂失，因浪迹湘、衡间。崇祯壬午，以衡籍举于乡，遂为衡阳人。张贼陷衡，遍索荐绅，强以伪职，不赴者死。芋岩引刀刲两臂，示不可用，得免。鼎革初，自南岳转徙山谷，岁更其处。晚筑小室，植桃数株，称桃坞老人。著《逸斋费词》二卷。”</p>
<p>同考沔阳知州章公旷、长沙推官蔡公道宪出闱见公，引为知己，以忠义相砥砺。</p>
<p>《行述》：“华亭章公旷、江门蔡公道宪，是科俱为分考。时国势渐不可支，出场后，遂引为知己，互相砥砺。”章旷，字于野，别号莪出，华亭人。崇祯丁丑进士。永历元年官至武英殿大学士、兵部尚书，督师东安，卒。《永历实录》有传。蔡道宪，字元白，靖江人。崇祯十年进士。为长沙推官。张献忠陷长沙，被执，大骂不降，贼磔之。瘗南郊醴陵坡。赠太仆寺卿，谥忠烈。《明史·忠义》有传。</p>
<p>冬，自武昌归。</p>
<p>《舟发武昌留怀熊渭公李云田王又沂朱静源熊南吉》诗有“漫随南雁望霜函”之句。</p>
<p>十一月，武夷公命石崖公及公同赴公车北上。上湖南道参议金九陛以衡阳富人有劣而枭者，法当死，属意饷公兄弟千金，治北装，贷其死。公与石崖公拒却之。</p>
<p>《家世节录》：“壬午冬，夫之上计偕。”《石崖先生传略》：“时观察全椒金公念吾兄弟贫甚，欲为治北装。邑有劣而枭者，法当死，公属意令饷吾兄弟千金活之。其人来恳，兄顾问夫之曰：’何如？’夫之答曰：’此固不可。’兄喜形于色曰：’是吾心也。’或曰：’千金不死于市，岂能必彼之不幸免乎？’兄又顾夫之微笑。夫之曰：’吾安能令其必死，但不自我可耳。’遂峻拒之。”</p>
<p>下湘，过朱亭，取道江西，至南昌省城，谒举主欧阳公霖于刘都督祠。</p>
<p>有《朱亭时寒寄小勇》诗。壬癸《江行代记》诗序：“余历冬春，自袁入章江。”癸亥《得安成刘敉功书知举主黄门欧阳公已溘逝三年矣》诗注：“壬午腊初，谒公于南昌刘都督祠。”刘，字省吾，南昌人。祠名“表忠”。朱亭，在湘潭县治上百八十里。</p>
<p>雪，僦大舟，刘都督祠下度岁。</p>
<p>《南窗漫记》云：“壬午残腊，小艇泊南昌城下，寒雪透篷窗不可忍。时张都御史凤翔方履任，自扬州驾大官舫，已登陆，舟停水次，因僦之度岁。窗间题句云：’行人莫上长堤望，枫叶芦花处处愁。’似是古句，墨迹尚新。于是天下方乱，事无不可悲者，见此令增惨淡。凤翔以监司贿致节钺，当不知有此语。或其幕客，则亦有心人也。”</p>
<p>按：是时李自成已陷河南汝宁、开封，进陷湖北襄阳，分兵逼荆州。张献忠由潜山、安庆，进逼蕲水。</p>
<p>诗有《上蔡威函先生》五古一首，《黄鹤须盟大集用熊渭公韵》五律一首，《舟发武昌留怀熊渭公李云田王又沂朱静源熊南吉》七律一首，《铜官》五律一首，《刘杜三驰书见讯书尾以歌者秋影见属答之》七绝一首，《寿锡山高太夫人》七律一首，《朱亭晴寒寄小勇》五古一首。《忆得》诗。</p>
<p>铜官戍，在长沙府城北六十里。刘杜三，名自煜，攸人。崇祯丙子举人。《沅湘耆旧集》载有《入闽应召径衡夜宿前溪寄故人王而农》五律一首。《南窗漫记》：“刘杜三自煜，虽早托胎于竟陵，而不全坠彼法，往往有深秀之句。”</p>
<p>明崇祯十六年癸未（一六四三），公二十五岁。</p>
<p>诏改本年会试于八月举行。</p>
<p>正月，泊章江。</p>
<p>有《元旦泊章江用东坡润州韵》诗。</p>
<p>欧阳公霖招同刘公曲溟、周公二丕洎诸同年游龙沙寺，观汤义仍手题。</p>
<p>有《欧阳公招游龙沙同刘曲溟周二丕洎齐年诸子寺有汤临川手题即用为起句》诗。《南窗漫记》：“南昌城北龙沙，四围素沙环拥，如银城雪岛。中平敞，为禅室，有汤义仍手书门联云：’池开沙月白，门对杏榆请。’数十年矣，楮墨未损，悠然想见其挥毫之顷。”</p>
<p>石崖公与公决计归养，遂由吉安涉云阳，下洣水归。</p>
<p>《石崖先生传略》：“计偕至南昌，楚中乱，遂偕夫之归。”《行述》：“欧阳先生谕以归养。”《江行代记》诗序：“至南昌而返，改由吉涉云阳，下洣水归。”</p>
<p>按：是年会试改期八月，公兄弟以道梗不赴。所云“楚中乱”，盖是时李自成陷承天今安陆府，张献忠陷蕲水诸县也。</p>
<p>刻《漧涛园》诗集。</p>
<p>《述病枕忆得》叙云：“昔在癸未春，《漧涛园》初刻，亡友熊渭公为之序。乱后失其锓本，赖以自免笑悔。”盖南昌归后所刻也。</p>
<p>三月，张献忠陷黄州。五月，陷武昌。八月，陷岳州、长沙。</p>
<p>十月，衡州溃陷。桂端王率安仁王、永明王走永州。贼得武夷公，索公及石崖公。公剺面伤腕，舁示贼，因与武夷公俱得脱。</p>
<p>衡州陷，贼钩索绅士补伪吏，有不顺者，投之湘水。公与石崖公以父母衰，不能越疆，望门无依。舅氏谭公玉卿引公及石崖公，草履莽枝，度函口，迳岳奔命，匍匐匿蓬花峰下草舍中，硁斋公匿他所。贼索公及石崖公尤急，逻得武夷公，勒至郡城，故为软语，诱使致公兄弟。武夷公张目直视，终不答。贼怒，将羁之。叹曰：“安能以七十老人俯仰求活！”沐浴易衣，就亲故告别，将以是夕投缳自尽。会前日暮，石崖公及公闻家奴报，石崖公欲出，脱武夷公，徐自沉于湘水。公虑石崖公耿介严厉，出且与武夷公俱被害。适公故文字交黄冈奚君鼎铉陷贼中，许以计脱武夷公及公。石崖公乃匿，且藏绳衣内备不测。公遂剺面刺腕，伪为伤状，傅以毒药，舁至郡城，以石崖公已死告。武夷公既免，公守候彻夜。亦遁匿黑沙潭。作《九砺》。《家世节录》：“癸未，张献忠陷衡州，钩索诸人士，下令如猛火，购捕伯兄及夫之，固甚急急者也。”《石崖先生传略》：“献忠陷衡州，索绅士补伪吏。吾兄弟以父母衰，不能越疆，望门无依，赖舅氏谭翁玉卿引匿南岳莲花峰下。贼购索益急。匍匐草舍中。”又：“会日暮，家奴遽报先君子为逻者所得。兄闻之，欲出脱先君子，而沉湘以死。夫之知兄耿介严历，出且与先子俱碎。夫之所旧与为文字交者黄冈奚鼎铉陷贼中，知吾兄弟必不可辱，曲意相脱。夫之乃剺面刺腕，伪伤以出，而匿兄以死告，先君子乃免。夫之亦宵遁。当夫之出时，兄藏绳衣内，待夫之信，即自尽。”《莲峰志·总序》：“癸未十月，予自郡西八十里逢寇钩索，草莽枝，奔命于峰之下。”又：“从函口发者，以次上八十里。”《霜度函口》诗注“岳迳。”《行述》：“张献忠陷武昌，递陷衡州。绅士多反面纳款。其不降者，贼投之湘水。亡考匿南岳双髻峰。祖为伪吏所得，挟质以召伯父与亡考。祖迫欲自裁。亡考哀窘，匿伯父，自刺身作重创，傅以毒药，舁至贼所。不能屈，得免于难，复返岳峰。”《九砺》序：“贼购索甚急，濒死者屡矣。得脱，匿黑沙潭畔，作《九砺》九章。”《湖南通志》：“王参之，朝聘仲子。癸未，流寇陷衡州，参之走匿山中，不就伪试。伪吏呈不顺者，以为首，几不测。会贼去，乃免。”蓬花峰，在衡山县崇岳乡，一名双髻峰。黑沙潭，在莲花峰下。</p>
<p>张献忠陷永州。桂端王率安仁王走广西，永明王陷贼。武昌都督左良玉遣兵戍岳州。张献忠东下，败于岳州。西去，入四川。十二月，征蛮将军杨国威复永州，督师吕大器自江西遣兵复衡州。</p>
<p>公下山访子勿药病耗。两寒甚，过台源寺，逢夏公汝为。公下竹舁，栗不能语，夏公授以絮。已复归山。</p>
<p>《岳余集》有《寒甚下山访病儿存没道中逢夏仲力下竹舁栗不能语哀我无衣授之以絮归山有赋志感》诗。《忆得》诗句字稍异，题作《寒雨过台源寺逢夏仲力下竹舁澿不得语仲力授以絮》。夏汝为，字仲力，汝弼兄。《莲峰志》稿本题“同邑夏汝为仲力订”。台源寺，在郡城西六十里。</p>
<p>闻郑公天虞收复宝、邵，将别石崖公往赴。僧俗送者十三人，攀泣良久，公亦泪别。</p>
<p>有《闻郑天虞先生收复宝邵别家兄下山而西将以腊杪往赴怆然而作》诗。</p>
<p>诗有《上举主欧阳公》七绝一首，《欧阳公招游龙沙同刘曲溟周二丕洎齐年诸子寺有汤临川手题即用为起句》五律一首，《元旦泊章江用东坡润州韵》七绝二首，《舟止》五绝一首，《江行代记》七律八首，《九砺》之一五古一首，《寒雨过台原寺逢夏仲力下竹举澿不得语仲力授以絮因赋》《岳余集》题作《寒甚下山访病儿存没道中逢夏仲力下小竹舁栗不能语哀我无衣授之以絮归山有赋志感也》。五律二首，《闻郡司马平溪郑公收复邵阳别家兄西行将往赴之》《岳余集》作《闻郑天虞先生收复宝邵别家兄下山而西将以腊杪往赴怆然而作》。七绝一首，《月中晓发僧俗送者十三人皆泣下感赋》《岳余集》题作《月中晓发僧俗送者十三人皆攀泣良久余亦泪别》。五律二首，《忆得》诗。《霜度函口》《忆得》次列明年。五律一首，《即事》七绝一首。《岳余集》。已见《忆得》者，虽字句小异，题不复出。</p>
<p>明崇祯十七年甲申，国朝大清顺治元年（一六四四），公二十六岁。</p>
<p>春正月，左良玉击贼至长沙。湘乡土弁杀掠衡、湘间，武夷公募僧掩遗骴。</p>
<p>《家世节录》：“先君终身未尝向浮屠、老子像前施一揖。甲申岁，以寇退，遗骴满野，募僧拾而瘗之。”</p>
<p>公出莲花峰，赴邵阳。三月，至武冈州。</p>
<p>《莲峰志·总序》：“甲申春，出自莲花峰下。”有《武冈道上人采青蒿而食时春尽向夏弥月不雨怆然有作》诗。</p>
<p>十七日，李自成陷京师。十八日，明庄烈帝殉社稷。四月，国朝兵入关，破走流贼李自成。五月，国朝兵定京师。明凤阳总督马士英等迎立嗣福王由崧于金陵，仍称崇祯十七年，以明年为宏光元年。</p>
<p>公始闻国变，悲愤不食者数日，作《悲愤诗》一百韵，吟已辄哭。</p>
<p>《行述》：“甲申五月，闻北都之变，数日不食，作《悲愤诗》一百韵，吟已辄哭。后自乙酉、丙戌至壬寅，同原韵凡四续焉。”依《曾刻本》。《悲愤诗》原、续韵均佚。</p>
<p>石崖公子畅入学。</p>
<p>《文学原氏墓志铭》：“十五补邑文学。”</p>
<p>八月二十七日，公次子攽生。攽公字曷功，号蓄园。</p>
<p>九月，至东安。</p>
<p>《东安得欧阳叔敬弟诗见忆赋答》诗云：“夕风摇霜树。”</p>
<p>十月朔，国朝建元。</p>
<p>将营续梦庵。公同夏公汝弼访址至黑山。行抵铁牛庵，忽不喜往。登玉门，望狮子峰，登恋响台。由恋响眺一奇石而上，援石曲折，得方址，归然可台。夜宿方广寺。晓同夏公出寺，拂读朱菊水所镌谭友夏《岳记》。由大拗下，平桥业石间，两石临水，下石承上石，旁壁顶覆，可度可登。公命人为级，穿折于肩肘之间，举酒酹石，勒名“涌几”。</p>
<p>有《将营续梦庵登双髻峰半访址》诗，《黑山访址》诗，《铁牛庵下忽不喜往》诗，有“喜寻黄叶湿”句。《玉门望狮子峰》诗，有“前游余怆在，霜月况同时”句。《恋响台》诗，《由恋响眺一奇石而上同夏叔直援石曲折遂得方址岿然可台》诗，《晓同叔直出寺拂读朱菊水所镌谭友夏岳记》诗，《涌几》诗。《涌几》注：“大拗而下，平桥丛石间觉有异。已忽两石临水，下石承上石，旁壁顶覆，可度可登。予命人为级，穿折于肩肘之间，搀度裂处，顾其郁逼，尚以翔移为苦。造形以来，悠悠者谁望而目之？则经此者又可知矣。举酒酹石，貌以‘涌几’。今往后来，游览相积，风雨苔藓之所不忌，则此石其传也已。时崇祯甲申阳月望后。”黑山在方广寺西。渡两涧，过双江口，绝壁如立，菁幽特甚。铁牛庵，黑山下古刹。恋响台，在方广寺右。惠海尊者补衲处，名补衲台。粤人张博读书其上，易名啸台。谭友夏元春易名恋响台。大、小拗，万木千章，幽泉曲涧。下有老营，竹树菁蒙。方广寺，在莲花峰下。梁天监六年惠海尊者建。朱菊水，名之臣，蜀人，历官兵部侍郎。谭友夏，名元春，竟陵人，以诗名，有《游南岳记节略》及《南岳记余》，均载《莲峰志》。</p>
<p>出岳，纵马三十里，晓及樟木市。</p>
<p>《纵马三十里晓及樟木市》诗注：“出岳。”</p>
<p>营续梦庵。</p>
<p>《家谱》：“岳阡守坟庵，在黑沙潭上双髻峰中，名续梦庵。”</p>
<p>诗有《武冈道上人采青蒿而食时春尽向夏弥月不雨怆然有作》五律一首，《逢明王孙邀同冶仲小饮观伎即席赋赠王孙名禋黎书法妙绝精禅理比以请兵几死于贼》七绝二首，《东安得欧阳叔敬弟诗见忆赋答》五古一首，《将营续梦庵登双髻峰半访址》五绝一首，《过铁牛庵下忽不欲入》《岳余集》题作《铁牛庵下忽不喜往》。五绝一首，《土门望狮子峰用旧作韵》《岳余集》题作《玉门望狮子峰用旧作四韵》。五律二首，《恋响台眺一奇石而上同夏叔直援石曲折又得一址岿然可台》《岳余集》题作《由恋响眺一奇石而上同夏叔直援石曲折遂得方址岿然可台》。五绝一首，《晓同叔直出方广寺步洗衲池读朱菊水司寇所镌谭友夏岳游记》《岳余集》题作《晓同叔直出寺拂读朱菊水所镌谭友夏岳记》。五古一首，《涌几勒石》《岳余集》题作《涌几》，有注。五古一首，《忆得》诗。《黑山访址》五绝二首，《纵马三十里晓及樟木市大江寒流荒崖野艇》七绝一首，《寄方广避乱诸缁侣》七绝八首，《岳余集》。已见《忆得》者，虽字句小异，题不复出。朱王孙禋黎。公集中只一见，惟翠涛王孙屡见，疑即一人。</p>
<p>国朝顺治二年乙酉（一六四五），明福王宏光元年，明唐王隆武元年，公二十七岁。</p>
<p>春，居续梦庵。</p>
<p>有《续梦庵岸侧拈桃花示慈枝庵主》诗。</p>
<p>明桂端王薨，安仁王嗣。</p>
<p>硁斋公以恩选授贡生。</p>
<p>《家世节录》：“仲兄参之，宏光贡生，未就廷试。”</p>
<p>三月，湖广巡抚堵公允锡登岳，于方广寺拜二贤祠，从寺僧问公及石崖公避贼处。将往续梦庵，寺僧以道险止。</p>
<p>《蓬峰志》：“堵公允锡以宏光乙酉暮春，踏新雨，问余兄弟匿迹处，访续梦庵。欣然将登之。下岳，举诗相示。”有《堵牧游先生登岳拜二贤祠于方广垂问余兄弟避贼处将往寻访山僧以道险止行至郡以新诗见示感赋》诗。堵允锡，字仲缄，号牧游，宜兴人。祟祯丁丑进士。宏光元年，提督湖广学政，改巡抚。永历三年十一月，卒浔州。《永历实录》有传。二贤祠，祀朱晦庵、张南轩两先生。嘉靖乙巳，尹洞山台立。</p>
<p>堵公允锡以黄石斋先生纪其补庐先墓石刻来赠。</p>
<p>有《堵公以黄石斋先生石刻垂赠纪公补庐先墓事有桐华之应》诗。</p>
<p>夏，堵公允锡修二贤祠，属公与石崖公、夏公汝弼营之。</p>
<p>《蓬峰志》：“祠与寺废未兴，高公世泰问其址，乃立五楹骈立，窈然幽邃。宏光元年夏，堵公允锡隘之，作前宇。王介之、夏汝弼、王夫之实经营之。”</p>
<p>五月，国朝兵下金陵，至芜湖，明总兵田雄劫福王降。公闻变，续《悲愤诗》一百韵。</p>
<p>闰六月，明礼部尚书黄道周等奉唐王聿键立于福州，改七月朔以后为隆武元年。明镇将张先壁驻攸县，郝永忠驻宁远，庐鼎驻衡州，刘承允驻武冈，纵兵剽掠，相仇杀。</p>
<p>秋，公偕硁斋公侍武夷公至耒阳，曹公国光招同陈公五鼎访杜少陵墓。</p>
<p>有《耒阳曹伯实翁丈招同陈耳臣广文访杜少陵故墓》诗。曹伯实，名国光，耒阳人，贡生。陈耳臣，名五鼎，攸人，崇祯贡生，耒阳教谕，有《雨余堂集》。</p>
<p>偕硁斋公侍武夷公至兴宁，游石角山。</p>
<p>戊子《永兴廖邓二君邀宿石角山僧阁是侍先君及仲兄硁斋游处》诗，有“十月寒潭改，三年客艇过”句。《一统志》：“奇观山，在兴宁县南二十里，一名石角山。”</p>
<p>侍武夷公避兵于永兴，馆李公震隅宅上。</p>
<p>丙寅有《便江李尔雅尊人震隅先生先君同谱执友乙酉夫之侍先君避兵于便馆其宅上尔雅方垂髫同侍近乃通问山中为先兄志墓侄敞修谢因感怀寄讯》诗。便，《汉书地理志》属桂阳郡，今永兴县。耒水至郴江口，合郴水，名便江。</p>
<p>十一月，还山。堵公允锡再造方广寺，属公与石崖公、管公嗣裘、夏公汝弼襄其事。</p>
<p>《莲峰志》：“寺以隆武元年十一月十二日再造。与其役者，楚抚义兴堵公允锡仲缄。衡阳王介之石子、管嗣裘冶仲、夏汝弼叔直、王夫之而农襄之也。”</p>
<p>明桂恭王薨，永明王嗣。</p>
<p>诗有《续梦庵岸侧拈桃花示慈枝庵主》七绝一首，《堵牧游先生登岳拜二贤祠于方广垂问余兄弟避贼处将往寻访山僧以道险止行至郡以新诗见示感赋》七律一首，《堵公以黄石斋先生石刻垂赠纪公补庐先墓事有桐华之应诗以志之》五律一首，《耒阳曹伯实翁丈招同陈耳臣广文访杜少陵故墓》七律一首，《刘杜三将至于前溪渡题画扇见寄赋答》五律一首。《忆得》诗。</p>
<p>国朝顺治三年丙戌（一六四六），明唐王隆武二年，公二十八岁。</p>
<p>居续梦庵。始注《周易》。</p>
<p>《周易内传发例》跋：“隆武丙戌，始有志于读《易》矣。”</p>
<p>正月，国朝兵败明兵于岳州。</p>
<p>三月，公至湘乡。洪公业嘉与公同年龙公孔蒸、同年欧阳公镇之子淑，各出所和冯子振《梅花百咏》诗相示，欧阳子倍之，并邀公和。公薄冯之为人，又以命题多不雅驯，遂作《桃花绝句》数十首。</p>
<p>《和梅花百咏诗》记：“上湘冯子振，自号海粟，当蒙古时，以捭阖游燕中，颇以文字自缘饰，亦或与释中峰相往还，曾和其《梅花百咏》。中峰出世因缘，为禅林孤高者所不惬，于冯将有臭味之合邪？隆武丙戌，湘诗人洪业嘉伯修、龙孔蒸季霞、欧阳淑予私和上湘冯子振《海花百咏》各百首。欧阳炫其英多，倍之。余薄游上湘，三子脱稿，一即相示，并邀余共缀其词。既已薄其所自出，而命题又多不雅驯，惧为通人所鄙，戏作《桃花绝句》数十首抵之，以示郑重。”《南窗漫记》：“上湘洪伯修业嘉与同邑龙季霞孔蒸以吟咏相尚，摆脱凡近，往往得霜鹤唳空之致。丙戌，开楚闱于衡阳，伯修落第，归径岳后，赋诗六章，寄意宏远，此岂经生心肾中所能有此种性者？未几为乱兵所害。何从更得斯人，与游大雅哉？”《孝烈传》：“洪孝子者，父业嘉，字伯修，补文学，喜交游吟咏，与同邑龙孔蒸、欧阳予私称湘三诗人。”洪业嘉，《沅湘耆旧集》传：“字伯修，湘乡人。少以文雄，屡厄于有司。甲乙之乱，当事者犹缘饰开闱试士。伯修复见遗，乃浩然远引，循衡岳归。丁亥死于乱兵。著有《懒吟随草》。”龙孔蒸，《沅湘耆旧集》：“字季霞，湘乡人。崇祯壬午举人。流寇破长沙，购捕绅士授伪职，走匿万山中，或携瓢酒登绝，悲歌竟日。与同县洪伯修业嘉、湘潭王山长岱友善。自号笔樵，作‘悠悠笔樵夫’四首以见志。丁亥，溃兵掠湘乡，携家避石板桥，以护母故，遂及于难。所著有《类呤自删存草》。”《莲峰志》卷三稿本题“上湘龙孔蒸订”。欧阳镇，《沅湘耆旧集》：“字山公，湘乡人。崇祯壬午举人。《湘乡县志·文苑传》称其练博通雅，诗篇雄丽淹洽，湘中称诗者推为老宿，兼工行草书。子淑，亦有才名，尝和《百梅诗》，一日夕得二百首。戊子春，父子俱殉乱死。”《岳余集》稿本题“同里夏汝弼、上湘欧阳淑订。”《桃花绝句》，今佚。</p>
<p>与洪公业嘉、龙公孔蒸、欧阳公镇及其子淑证以明年引注，知郑石其别号。登浮湘亭。</p>
<p>庚寅有《李广生自黔阳生还归阙率尔吟赠并感洪一龙三阳太仆山公及邓君郑石诸逝者浮湘亭之游》诗，注：“亭在湘乡涟水西南，郭天门司马建，今毁。”</p>
<p>夏，上书佥都御史湖北巡抚章公旷湘阴军次，指画兵食，请调和南北督师，防溃变。不省。</p>
<p>《盛夏奉寄章莪山先生军中》诗，有“铜马已闻心匪石”及“师克在和公自省”之句。潘宗洛撰传：“明藩称隆武年号者，使其督师何腾蛟屯湖南，制相堵允锡屯湖北。楚省兵燹塞野，加以大旱，赤地千里。而逆闯李自成既毙于九宫山，余党降者号为忠贞营，蹂躏潜、汉，有岌业之势。堵、何两公措置无术，而又不相能。先生忧其将败，亟走湘阴，上书于司马章旷，指画兵食，请调和南北，以防溃变。章司马报曰：’本无异同，不必过滤。’先生默而退。”《永历实录》：“何腾蛟既奉便宜之命，骤加派义饷，兼预征一年，民田税每亩至六倍以上。不足，则开饷官、饷生之例，郡邑长吏皆以资为进退；又不足，则开募奸人告密，讦殷富罚饷，倾其产，分诸营坐饷。”《堵允锡传》：“初，傅上瑞弃黄州，卖武昌城，事坐不测。腾蛟拂拭奏用之，擢监司。及是，题擢佥都御史，戴腾蛟不敢贰。章旷亦以廷议龃龉，腾蛟保任秉节钺，荏苒不能自拔，皆刺署门生如故。允锡以清望推督学，虽节钺之命自腾蛟奏荐，而朝廷委任不在腾蛟下，雅不欲与上瑞齿，乃据旧章，刺以平交相往复。腾蛟不悦，两府幕宾类无赖士，益相构煽，遂成猜离，湖南北不相协应，而瓦解之形势成矣。”</p>
<p>秋八月，国朝兵下汀州，明唐王被执。公闻变，续《悲愤诗》一百韵。</p>
<p>举行湖广乡试，开闱于衡阳。九月，主试工部刘公明遇以点定墨牍属公，已授之镌，武夷公不许竟事，公乃止。</p>
<p>《南窗漫记》：“丙戌，开楚闱于衡阳。”《家世节录》：“丙戌岁，乡试楚士于湖南。刘浣松水部明遇以点定墨牍属夫之，已授之镌。先君怒曰：’汝以是为儒者分内事耶？’卒不许竟其事。”</p>
<p>冬十月，明总制两广兵部尚书丁魁楚、巡抚广西佥都御史瞿式稆等，奉桂王由榔监国于肇庆。国朝兵自江西入浏阳。</p>
<p>十一月初四日，陶孺人卒，年二十有五。葬王衙山。刘公明遇作墓志铭。</p>
<p>《家谱》墓志铭云：“稽称《列女传》，生而能敬者，生质之美也。能敬且和而孝友勤俭备者，质美而进于教也。求此于斯世之巾帼，则难矣。鲜内则者多傲慢，矜素封者多侈靡，僻归唁之情者琴瑟之爱薄，耽燕婉之好者繁之节疏。全德若斯之希，得其一亦可以相衾裯而兴户庭矣，能务多耶？友人王子而农，敏举敦行，孝发声闻，能以身范闺壶，法刑于之化者也。妻陶孺人，产衡阳千亩侯，赀累钜万，作合于青灯布缕之孝廉，而不挟富以骄其夫家。常则膏沐盥漱，闻鸡戒旦；乱则抱形负影，生死相怜；女中之有须眉气、有铁石心者也。贼氛讧楚后，聚散不常，骨肉之遭难不一。以别姑于旅，废食者二日而病起；以父死号哭不绝聋者七日而病笃；以弟中深文系囹圄，相继以悲郁者三日而身殉之。呜呼，烈哉！孺人之事毕矣！其病也，病于姑，病于父，病于弟；其死也，为姑死，为父死，为弟死。世有一人之身，能为此三大节病、且为此三大节死者，称奇男子侠丈夫矣，可得于盈盈弱质、英英翠黛之一妇人哉？所不忍瞑目者，无以报少年夫婿，佐觅封侯尔。虽然，妇人之职，与人子、人臣之职一理。所可全者，人道也。所不能全者，天数也。命实为之，谓之何哉！孺人之事毕矣，可以告无遗憾于为人妇矣。王子恸其死，而泣请于余，余故泫然而为之志。按陶氏先世，自麻城迁衡。祖继先、父万梧皆为衡人，母何则粤产也。孺人生以天启壬戌十二月十八日子时，殁以顺治丙戌十一月初四日巳时。归王十载，得年二十有五。葬于本县零泉乡之王衙山，祔祖茔右，首艮趾坤。子二：勿药、攽，俱幼。王子名夫之，登湖广壬午科《春秋》第一，而农其字也。铭曰：“蒸水深深，潇水渟渟。有美一人，琼质冰心。悯家难之频仍兮，凄其以风。望七十二峰以长号兮，岳山为之改容。叫天皇土后以永诀兮，首如飞蓬。千秋百世游碧溪朱陵以徜徉兮，长砥湖、湘之囤濛。”《家谱》题：“参宪刘浣松先生撰”，注：“讳明遇，蜀人。”案：刘时仕明，顺治纪年盖修谱时所改。</p>
<p>作《陶孺人像赞》，作《悼亡》诗。</p>
<p>《像赞》见《姜斋文集》，《悼亡》诗见《姜斋诗剩稿》。《剩稿》未注年分，因其一有“寒风落叶洒新阡”之句，故以为是年作。</p>
<p>十八日庚申，明桂王立于肇庆。改明年为永历元年。</p>
<p>《永历实录·纪》：“十月丙戌，上即位于肇庆。”</p>
<p>武夷公命编《春秋家说》。</p>
<p>《春秋家说序》：“先征君武夷府君，早受《春秋》酉阳杨氏，进业于安成刘氏，已乃研心旷日，历年有得，惜无传人。夫之夙负钝怠，欲请而不敢。岁在丙戌，大运倾覆，府君于时春秋七十有七，悲天悯道，誓将逝世，乃呼夫之而命之。”</p>
<p>成《莲峰志》五卷。</p>
<p>《总序》称堵公允锡为楚抚，正是年。</p>
<p>明桂王至梧州。</p>
<p>诗有《送李天玉以广文行邑令之临武》五律一首，《盛夏奉寄章莪山先生湘阴军中》七律一首，《七言绝句》六首，《忆得》诗。《悼亡》七绝四首。《姜斋诗剩稿》。</p>
<p>国朝顺治四年丁亥（一六四七），明桂王永历元年，公二十九岁。</p>
<p>春正月，明桂王至桂林。</p>
<p>公居续梦庵。</p>
<p>有《元日续梦庵用袁石公韵》诗。</p>
<p>登祝融峰，观飞来船。至石浪庵，晤破门上人。</p>
<p>有《祝融峰》诗，《飞来船》诗，《石浪庵赠破门》诗。</p>
<p>至湘乡，寓螽庆庵。日与洪公业嘉、龙公孔蒸、欧阳郎君淑、李公芳先游宴。</p>
<p>有《上湘剧饮阳山公宅上同李广生洪伯修龙季霞山公郎君郑石夜分归宿螽庆庵月上有作》诗。《南窗漫记》：“余以穷愁客上湘，日与伯修、季霞、欧阳予私淑、江陵李广生芳先痛饮忘昏晓。”李芳先，永历元年以兵部主事与熊兴麟于黔阳同被执。黔阳令劝之剃发，不从。械系至常德，守者钦其志义，宽械系。夜静，守者酣寝，芳先遂得逸去。附《永历实录·熊兴麟传》。</p>
<p>二月，明桂王至全州。国朝兵克湘阴、长沙。明将庐鼎、黄朝宣举兵相攻杀。</p>
<p>三月，明溃兵自湘乡走邵阳、新化，所在杀掠。</p>
<p>夏四月，明桂王至武冈州。公与夏公汝弼由湘乡间道奔赴，淫雨弥月，困车架山，不果往。</p>
<p>有《淫雨弥月将同叔直取上湘间道赴行在所不得困车驾本作“穼”，依《沅湘耆旧集》引诗改。山哀歌示叔直》诗。车架山，在湘乡县西南九十里。</p>
<p>闻洪公业嘉之子挥刃斩仇首，梓田王氏妇彭抱婴见赴水死，作《孝烈传》。</p>
<p>《孝烈传》：“双髻外史曰：吾避兵上湘，湘之人竞相告曰：’洪子挥利刃以斩仇首，彭抱婴儿而赴水死。’余谂之，良然。”</p>
<p>五月，明将张先璧等纵兵掠邵阳、新宁。国朝兵克衡州。</p>
<p>公与夏公汝弼登湘乡白石峰。</p>
<p>夏汝弼《白石峰纪》：“岁丁亥，月在午，梅雨新霁，与王子而农披榛径登白石峰。”白石峰在湘乡县南。</p>
<p>公避钩索，借书遣日。</p>
<p>《述病枇忆得》：“丁亥，分亡友夏叔直避钩索与上湘，借书遣日。”</p>
<p>六月初五日，子翼公卒。</p>
<p>秋八月，国朝兵克宝庆，明桂王走靖州，寻奔柳州。国朝兵克永州。</p>
<p>十四日，硁斋公卒，葬王衙山。二十三日，公在湘乡山中，奉武夷公手谕曰：“汝若自爱，切不须归，勿以我为念。”明日，武夷公疾。石崖公自祁阳四望山闻信，踉跄先归，公亦还。武夷公力疾率石崖公及公上南岳峰顶以隐。</p>
<p>《家世节录》：“永历丁亥，避居湘乡山中，伯兄匿迹东安之四望山。先君间寄手书至曰：’汝若自爱，切不须归，勿以我为念。’时八月二十三日也。书发之明日，遂以觏疾。伯兄踉跄先归，夫之以次还。先君顾不喜，已乃力疾率伯兄、夫之上南岳峰顶以隐。”四望山在祁阳县西北百二十里，接宝庆、邵阳县界。北有腾云岭，可望零陵、东安、邵阳三县。</p>
<p>九月，明桂王至象州。</p>
<p>武夷公卧病潜圣峰。</p>
<p>《家世节录》：“先君卧病三月，未尝有一呻吟之声。”</p>
<p>冬十月，牧石公及配吴太恭人卒，葬长乐三都木口石盘寺后何公坪。</p>
<p>十一月，武夷公疾亟，命石崖公及公曰：“吾居平无一言可用教汝兄弟者，况今日乎！我即不起，当葬我此山之麓。无以榇行城市，违吾雅意。”十八日平旦，扶起晏坐而终。年七十有八，葬潜圣峰麓崇岳乡紫盖里马迹桥。</p>
<p>《家世节录》：“俄而疾急，乃曰：’吾居平无一言可用教汝兄弟者，况今日乎！我即不起，当葬我此山之麓，无以S行城市，违吾雅意。’十一月十八日平旦，扶起晏坐而终。”《武夷先生暨谭太孺人墓志》：“先生始终为明征士，遗命不以柩行城市。方隐南岳潜圣峰下，即卜其麓以葬。”</p>
<p>十二月，明桂王还至桂林。</p>
<p>诗有《元日续梦庵用袁石公韵》七律二首，《祝融峰》五律一首，《飞来船》七绝一首，《石浪庵赠破门》七绝一首，《又雪》七律一首，《上湘剧饮阳山公宅上同李广生洪伯修龙季霞山公郎君郑石夜分归宿螽庆庵月上有作》七律一首，《淫雨弥月将同叔直取上湘间道赴行在所不得困车驾山哀歌示叔直》七古一首，《萧一夔邀饮桐阴听叔直弹渔樵问答》五律一首，《仿杜少陵文文山作七歌》七首。《忆得》诗。</p>
<p>萧一夔，名常赓。《湘乡流寓志》：“夏叔直，字汝弼，衡阳人，早有文誉，举于乡。丁亥岁，湘、衡乱溃，忽有称莲冠道人者，携一童子囊琴至梓田之车架山，就僧楼而止焉。日就古木鸣泉间，藉危石弹琴，吟啸以终日。已登白石峰、铜梁山观瀑布，辄数日不返。问其姓字，不对，人亦不能测。邑士萧常赓见而识之，邀至家，或歌或哭。与语世事，则闭目兀坐不答。居月余，莫知所往。”</p>
<p>国朝顺治五年戊子（一六四八），明桂王永历二年，公三十岁。</p>
<p>春，居莲花峰，讲求《易》理，敉公侍。</p>
<p>《周易内传发例》跋：“戊子，避兵于莲花峰，益讲求之。”甲午诗题有《从子敉遘悯而后与予共命而活者七年》。</p>
<p>二月，明桂王奔南宁。六月，入浔州。八月，至肇庆。</p>
<p>九月，明宗室举兵耒阳。</p>
<p>冬十月，公与管公嗣裘举兵衡山，战败军溃，遂携敉公走耒阳。至于兴宁，宿石角山僧阁。遇欧阳公霖走行在。遂由桂阳度岭，下浈江，过清远，径赴肇庆。</p>
<p>《永历实录·管嗣裘传》：“与行人王夫之举义兵于衡山，战败军溃，走行在。”《章灵赋》注：“举兵不利，遂由郴、桂入粤。”《耒阳曹氏江楼迟旧游不至》诗有“韩城公子椎空折”之句。《永兴廖邓二君邀宿石角山僧阁是侍先君及仲兄硁斋游处》诗有“十月寒潭改”之句。癸亥《得安成刘敉功书知举主欧阳公已溘逝三年矣赋哀》诗注：“戊子冬，遇公于兴宁。”有《分界岭》诗，《浈峡谣》诗，《清远城下忆湖湘旧泊》诗。《章灵赋》注：“戊子冬，既至行阙。”</p>
<p>堵公允锡荐公为翰林院庶吉士，公告之吏部尚书晏公清，请终制。得旨覆允。</p>
<p>《龙源夜话·请终丧免阁试疏》：“前督辅臣允锡误以庶常荐臣，臣告之冢臣晏清，幸得以终制覆允。”晏清，字元洲。《永历实录》有传。</p>
<p>诗有《耒阳曹氏江楼迟旧游不至》七律一首，《永兴廖邓二君邀宿石角山僧阁是侍先君及仲兄硁斋游处》五律一首，《分界岭》五古一首，《浈峡谣》五绝五首，《清远城下忆湖湘旧泊》五律一首，《月斜》五律一首，《河田营中夜望》七绝一首。《五十自定稿》。</p>
<p>国朝顺治六年己丑（一六四九），明桂王永历三年，公年三十一岁。</p>
<p>明桂王在肇庆。</p>
<p>春，去肇庆，由梧州、平乐至于桂林。</p>
<p>《晨发端州与同乡人别》诗有“海甸见新草”句。《苍梧舟中望系龙州》诗有“绿树沈流影”句。《初入府江》诗有“粤草易春深”句。《春江古体》诗有“春鸟弄芳洲，初英照碧流”句。</p>
<p>三月，国朝兵复衡州。</p>
<p>夏，公自桂林归南岳，理残书，携《买薇稿》至县西长乐乡石仙岭下耐园，侍谭太孺人养。土人弄兵，谋危公，几不免，劫家中所有去，《买薇稿》与焉。太孺人怛愍废食，公既得脱，太孺人谕令去衡，公复赴肇庆。</p>
<p>《章灵赋》注：“既至行阙，所见尤为可忧，迟回再三，已复还楚。”《桂林偶怨》诗有“征衣无那楝花风”句。有《自南岳理残书西归慈侍困于土人殆滨不免太孺人怛愍废食既脱谕令去此有作聊呈家兄》诗。《述病枕忆得》：“戊子后，次所作为《买薇稿》，已为土人弄兵者劫去。”《家谱》：“石崖公，顺治四年居南岳山后，迁长乐乡之石仙岭下。”石仙岭在衡阳县西，与大云山相接。案《文学原氏墓志铭》：“先生违世守真，□□耐园，不与世亲。原依依园侧，躬耕授徒以侍，髯发半白矣，呴呴如孺子，执劳不倦。如是者三十余年。”以年计之，似此时已有耐园者。查《编年稿》，癸丑有《和石崖公小筑耐园》诗，又似癸丑始有耐园。附此备考。</p>
<p>秋，至德庆州。与邹公统鲁、管公嗣裘同谒堵公允锡于舟中。堵公授公《军谣》十首。</p>
<p>《南窗漫记》云：“堵牧游先生于德庆舟中授余《军谣》十首，令传之。其题则《月家乡》《马儿女》《雨浆洗》《风晒晾》《笔先锋》《口打仗》《报疟疾》《棋金丹》《血筵席》《营十殿》，备丧乱艰危之状。天下之不支，公心之独苦，俱于此乎传之。流离中遂失其稿。”庚寅有《康州谣追哭督府义兴相公是去秋同邹管二中舍会公地》诗。邹统鲁，字大系，衡阳人，崇祯壬午举人。</p>
<p>桂林留守大学士瞿公式耜为公及汪公郊等请阁试。公疏请终丧，免阁试。得旨：“王夫之奏请终丧，乞免阁试，足见孝思，更征恬品。著俟服阙另与议考。该部知道。”</p>
<p>《请终丧免阁试疏》“湖广衡州府衡阳县举人、今丁尤臣王夫之谨奏”云云。又，“不谓留守辅臣瞿式耜为汪郊等请阁试，复以臣名厕于其后也。”又，“或谓臣在祥之后，可俟春明之期。乃臣不但冒禫制以就试，干圣代匿丧之辟，即俟服阙以须试，亦犯《春秋》居约之诛。此臣所闻命仓皇屏息而不宁者也。”翟式耜，字在田，号稼轩。《永历实录》有传。《请阁试疏》，遗集不载。</p>
<p>诗有《晨发端州与同乡人别》五古一首，《苍梧舟中望系龙州》五古一首，《初入府江》五古一首，《佛山》五古一首，《春江古体》五律一首，《南中霜降》五律一首，《杂诗》五古四首，《圆通庵初雨睡起闻朱兼五侍御从平西谒桐城阁老归病书戏赠》七律一首，《桂林偶怨》七绝一首，《自南岳理残书西归慈侍困于土人殆滨不免太孺人怛愍废食既脱谕令去此有作聊呈家兄》七绝一首，《长歌行》乐府一首，《独漉篇》乐府一首，《休洗红》歌行一首，《莫种树戏代山阴相公赠怀宁朱侍御》歌行一首。《五十自定稿》。</p>
<p>朱兼五，名嗣敏，怀宁人。官佥都御史。方密之，名以智，桐城人。是年正月拜东阁大学士、礼部尚书，称疾不赴，隐居平乐府平西村。后祝发为僧，更名无可，一名药地。主青原方丈，又称极丸老人。卒于泰和萧氏浮春园。《永历实录》有传。严起恒，字秋冶，山阴人。官吏、兵二部尚书，东阁大学士。永历五年，孙可望遣其将吴将军索王封，挥铜椎击起恒脑，坠水死。《永历实录》有传。</p>
<p>国朝顺治七年庚寅（一六五〇），明桂王永历四年，公三十二岁。</p>
<p>春正月，国朝兵下韶州。明桂王走梧州。</p>
<p>二月十八日，服阙。</p>
<p>继娶襄阳文学仪珂公女郑孺人来归。</p>
<p>《家谱·继哀雨诗》虎止公跋：“孺人，襄阳吏部尚书鸣岘先生讳继之之曾侄孙女，云南通判讳续之之曾孙女也。祖讳抱洵，以贡授知州。父讳仪珂，郡文学。母高氏，光禄公讳达女。孺人年十八，以庚寅岁归先君子于桂林。”案：《姜斋文集补遗·显考武夷府君行状》“夫之先娶”云云，“继娶郑氏，襄阳吏部尚书继之孙女文学仪珂女。”“孙”上佚“从”字。《广哀诗》“郑生显考”注：“襄阳冢宰公继之之从孙，予内弟也。”“从”上佚“曾”字。附此辨正。</p>
<p>吴贞毓、万翱、程源、张孝起等，疏攻兵科给事中金堡、太常寺少卿兼吏科给事中丁时魁、佥都御史刘湘客、给事中蒙正发、都御史袁彭年。诏置彭年勿问，逮金堡等下锦衣卫狱，拷治三月。瞿公式耜、张公同敞先后谏，不听。公至梧州，拜行人司行人，遂就职。公偕管公嗣裘劝大学士严公起恒匍匐连谏，严公从之，匍匐舟次泣谏。桂王不听。</p>
<p>《行述》：“已而叹曰：’此非严光、魏野时也。违母远出，以君为命，死生以尔！’就行人司行人介子之职。”依《曾刻本》。潘撰传：“既服阙，叹曰：’此非严光高蹈时也。’即起就行人司行人。”《行述》：“科臣金公堡、袁公彭年、丁公时魁、刘公湘客、蒙公正发主持振刷，而内阁王化澄、悍帅陈邦传、内竖夏国祥等交害之，指为‘五虎’，廷杖下狱，将置之死。府君谓严公：’诸君弃坟墓、捐妻子，从王于刀剑之中，而党人假不测之威而杀之，则君臣义绝而三纲，虽欲效南宋之亡，明白慷慨，谁与共之？’劝公匍匐求贷。”依《曾刻本》。潘撰传：“桂藩驻肇庆，纪纲大坏。给谏金堡、丁时魁、刘湘客、袁彭年、蒙正发志在振刷。王化澄等害之，目为‘五虎’，交煽中官，逮狱将置之死。先生约中舍管嗣裘与俱告严起恒曰：’诸君弃坟墓、捐妻子，从王于刀剑之中，而党人杀之，则志士解体，虽欲效赵氏之亡，明白慷慨，谁与共之者？’起恒感其言，为力请于廷。”《严起恒传》：“起恒匍匐舟次泣奏：’谏臣非今所宜谴，严刑非今所宜用，请贷堡等。’上不听。”</p>
<p>锦衣卫士掠金公堡等舟，公正色责之，乃止。</p>
<p>《行述》：“缇骑掠诸君舟，仆妾惊泣。府君正色责之而止。”依《曾刻本》。</p>
<p>国朝兵下全州。</p>
<p>夏四月，雷德复奏讦严公起恒，王化澄调旨嘲激，严公称疾乞骸骨。公与行人董公云骧交疏言：“大臣进退有礼，请权允辅臣之去，勿使再中奸毒，重辱国而灰天下之心。”疏入，董公不待报，挂冠入南海去。万翱、鲁可藻请逮治公，降帅高必正力争不可，乃止。</p>
<p>《永历实录·纪》：“雷德复奏讦大学士严起恒，起恒称疾乞骸骨。行人董云骧、王夫之疏谏，不听。”《严起恒传》：“王化澄密约朱天麟因胡执恭结孙可望为外援，胁上为杀起恒地。执恭欲封可望真王，乃遣子钦华载金粟遍赂台省，与相约结。谋既定，给事中雷德复遂露章劾起恒二十四罪。在廷中钦华饵，无不欲逐起恒而封可望。化澄调旨，用宋雷有邻‘鼎铛有耳’语嘲激之。起恒称疾请去。行人董云骧、王夫之交疏言：’大臣进退有礼，请权允辅臣之去，勿使再中奸毒，重辱国而灰天下之心。’疏入，云骧不候报闻，挂冠入南海去。翱、可藻请逮治夫之，高必正力争不可，乃已。”疏载《龙源夜话》。</p>
<p>公奉诏云：“时方倥偬，欲静兵刑之气，先销唇舌之锋。科臣雷德复以躁妄褫职，正望大小臣工，和衷一德，共济时艰。王夫之职非言官，似讦似嘲，偏激辅臣以去，是何肺肠？奉内事姑不深究。盖衙门知道。”</p>
<p>载《龙源夜话》。</p>
<p>五月，公再疏劾王化澄。</p>
<p>有《五日小饮兼五舟中寄人时两上书忤时相俟谴命故及之》诗。潘撰传：“化澄之党参起恒，先生亦三上疏，参化澄结奸误国。”</p>
<p>金公堡出狱，戍清浪卫。公省之舟中。</p>
<p>《南窗漫记》：“金卫公堡诏狱后足折卧舟中，余往省。时拜疏忤群小怒，亦将谢病入山矣。”</p>
<p>李公芳先自黔阳生还，公与话浮湘亭旧游，相继洒涕。将次洪、龙诸公旧作《梅花百咏》，会攸县一狂人作《百梅恶诗》一帙，冒公名为之序。王化澄因之将构公大狱。</p>
<p>有《李广生自黔阳生还归阙率尔吟赠并感洪一龙三阳太仆山公及郎君郑石诸逝者浮湘亭之游》诗。《和梅花百咏诗》序：“庚寅夏，昔同游者江陵李之芳广生，相见于苍梧，与洒山阳之涕。李侯见谓：’君不忘浮湘亭上，盍寻百梅之约，为延陵剑邪？’余感其言，将次洪伯修、龙季霞、欧阳予私所作成之。会攸县一狂人，亦作百梅恶诗一帙，冒余名为序。金溪执为衅端，将构大狱，挤余于死。”王化澄，金溪人。</p>
<p>公愤激咯血，移疾求去。高必正为请，乃得给假。</p>
<p>《章灵赋》注：“乃以病乞身，遂离行阙。”《行述》：“府君愤激咯血，因求解职。时有忠贞营降帅高必正，慕义营救之，乃得给假。”依《曾刻本》。潘撰传：“会有降帅高必正者救之，得不死，亦不往谢也。”</p>
<p>秋七月，偕郑孺人携敉公去梧州，由昭平至乎乐，遇郑公古爱。</p>
<p>《晨发昭平县飞雨过驴脊峡上泊甑滩会月上有作》诗有“金光界波流，大火循西指”之句。《南窗漫记》云：“庚寅秋，与郑子遗中丞遇于昭刻本讹‘韶’。州。”《永历实录·郑古爱传》：“字子遗，江夏人。四年夏，楚事益坏，乃起古爱以佥都图辰、常，领敕至平乐。”</p>
<p>刘公湘客出诏狱至平乐，初度，公寿以诗。</p>
<p>《刘星端学士昭州初度时初出诏狱》诗有“过岭金风缓，当秋暑日悬”之句。</p>
<p>返至桂林，依留守翟公式耜。</p>
<p>《留守相公六帙仰同诸公共次方密之学士原韵》诗有“裁诗恰赋芰荷裳”“花坞凭留七月仙”诸句。</p>
<p>八月初二日，谭太孺人卒于耐园，年七十有四。遗命葬武夷公右。</p>
<p>《行状》：“夫之间关两载，未获奉临终之训。遗命介之，更无余语，唯葬先君子岳阡之右。”《家世节录》：“己丑岁，夫之不孝，从王岭外，隔绝无归理。忧思益剧，遂以八月初二，横罹崩摧。”</p>
<p>国朝兵逼桂林，公偕郑孺人挈敉公走永福。</p>
<p>有《石板滩中秋无月奉怀家兄》诗。</p>
<p>冬十一月，国朝兵下桂林，明桂王奔浔州。</p>
<p>雨自十一月至于十二月，幽困永福水砦，卧而绝食者四日。郑孺人与公谋由间道南奔归楚，苦雨不能成行。作《桂山哀雨》四诗，诵示郑孺人，破涕相勉。</p>
<p>《章灵赋》注：“庚寅冬，两粤俱陷，死于乱兵者几矣。”辛丑《续哀雨诗》序：“庚寅冬，余作《桂山哀雨》四诗。其时幽困永福水砦，不得南奔，卧而绝食者四日。亡室乃与予谋间道归楚。顾自桂城溃后，霪雨六十日，不能取道，旦夕作同死计矣，因苦吟以将南枝之恋，诵示亡室，破涕相勉。”《桂山哀雨》四诗今佚。</p>
<p>明桂王奔南宁。</p>
<p>诗有《胡安人挽诗》五古一首，《晨发昭平县飞雨过驴脊峡上泊甑滩会月上有作》五古一首，《不寐》五律一首，《刘星端学士昭州初度时初出诏狱》五律一首，《李广生自黔阳生还归阙率尔吟赠并感洪一龙三阳太仆山公及郎君郑石诸逝者浮湘亭之游》七律一首，《答姚梦峡秀才见柬之作兼呈金道隐黄门李广生彭然石二小司马》七律一首，《五日小饮兼五舟中寄人时两上书忤时相俟谴命故及之》七律一首，《留守相公六帙仰同诸公共次方密之学士旧韵》七律二首，《石板滩中秋无月奉怀家兄》七律一首，《题彭然石舠壁》七绝一首，《康州谣追哭督府义兴相公是去秋同邹管二中舍会公地》歌行一首。《五十自定稿》。</p>
<p>胡安人，彭然石焱小司马原配，见本诗序。姚梦峡，名湘，余杭人。嘲亡，不肯剃发，随金堡飘泊楚、粤。附《永历实录·金堡传》。彭然石，名焱，孝感人。附《永历实录·晏霱明传》。</p>
<p>国朝顺治八年辛卯（一六五一），明桂王永历五年，公三十三岁。</p>
<p>春正月，国朝兵下梧、柳二州。</p>
<p>公偕郑孺人挈敉公归抵家。始奉太孺人讳。</p>
<p>辛丑《续哀雨诗》有“犹记余生雪窖归”及“有约三春就夕晖”句。</p>
<p>闰二月初二日，石崖公孙生祁生：敞公长子，字薇性，邑庠乡饮大宾。</p>
<p>冬十月，过石倦岭，问郭公凤跹疾。</p>
<p>有《过涉园问季林疾遣作早梅诗》。</p>
<p>十二月，明桂王奔广南。</p>
<p>《永历实录·纪》：“上在太平。冬，孙可望遣兵协上兴隆。”</p>
<p>诗有《游子怨哭刘母》五古一首，《落日遣愁》五律一首，《偶闷自遣》七绝一首，《过涉园问季林疾遣作早梅诗》七绝四首。《五十自定稿》。</p>
<p>国朝顺治九年壬辰（一六五二），明桂王永历六年，公三十四岁。</p>
<p>春正月初一日，公筮得《暌》之《归妹》。</p>
<p>《章灵赋》注：“壬辰元日，筮得《暌》之《归妹》。”</p>
<p>二月，孙可望劫迁明桂王于安隆所。</p>
<p>过莲花峰。</p>
<p>《过西明寺追怀悟一上人示苍枝慈智》诗有“重来春水迷苍翠”之句。西明寺，《莲峰志》：“在莲花峰南桐油岭。”</p>
<p>徙居耶姜山侧。</p>
<p>《章灵赋》注：“蒸水，出耶姜山，今谓之黄帝岭。时所避地近其处。”又云：“时上受孙可望之迎，实为所挟。既拂君臣之大义，首辅山阴严公以正色立廷，不行可望之王封，为可望贼杀。君见挟，相受害，此岂可托足者哉？是以屏迹居幽，遁于蒸水之原。”耶姜山，一名大云山，又名七里山，又名白云峰，为南岳七十二峰之一，跨衡阳、祁阳、邵阳三县。</p>
<p>至白云庵，观刘公惟赞新亭纹石。</p>
<p>《小霁过枫木岭至白云庵雨作观刘子参新亭纹石留五宿刘云亭下石门石座似端州醉石遂有次作》诗有“初英见新紫”句。《五十自定稿》次《游子怨哭刘母》后，未注年分。其后则乙未《春日书情》诗。以时事推之，订为本年从耶姜山后春末夏初所作。</p>
<p>秋八月，孙可望别将李定国由广东入衡州，招公，欲往不果。</p>
<p>《章灵赋》注：“而可望别部大帅李定国出粤、楚，屡有克捷，兵威震耳。当是时也，欲留则不得干净之土以藏身，欲往则不忍就窃柄之魁以受命。进退萦回，谁为吾所当崇事者哉？”又：“乃如可望者，若巴蛇之饱，飏尾而游，而大君之威，虎为狐假，反退养夫巽顺，若此者，岂足以有为。神器大名不可以久借，功之无成，固其所矣。桓温失辙于枋头，刘裕覆师于关内，今古如一，有心者去之唯恐不速也。”潘撰传：“可望分李定国入粤，遂入衡，招先生，先生不往，作《章灵赋》。”</p>
<p>冬十月，国朝兵败李定国于衡州。定国退屯武冈。</p>
<p>十二月初二日，服阙。</p>
<p>诗有《过西明寺追怀悟一上人示苍枝慈智》七绝二首。《五十自定稿》。</p>
<p>国朝顺治十年癸巳（一六五三），明桂王永历七年，公三十五岁。</p>
<p>明桂王在安隆所。</p>
<p>《永历实录·纪》：“上在兴隆。”</p>
<p>居耶姜山侧。</p>
<p>正月初一日，左公大素、邹公统鲁，期公同刘公惟赞过白云庵茶话。</p>
<p>有《元日左素公邹大系期同刘子参过白云庵茶话》诗。《家谱》邹定周序：“典客王姜斋先生，与难兄石崖先生，皆先中省公同年友也。后相与共坞而处，衡宇相望。”</p>
<p>有邀公赴安隆所者，公复筮得《睽》之《归妹》，乃止，作《章灵赋》以见志。</p>
<p>《章灵赋》题注：“明年癸巳，筮复如之。时可望挟主滇、黔，有相邀赴之者。久陷异土，既以得主而死为歆。托比匪人，尤以巷遇非时为戒。仰承神告，善道斯章，因赋以见。”又赋注：“自违君侧，于兹三载。”</p>
<p>二月，国朝兵进击李定国于永州。十二月，孙可望别将据武冈、新宁、城步。</p>
<p>公三子勿幕生。</p>
<p>诗有《元日左素公邹大系期同刘子参过白云庵茶话》五律二首，《春尽》五律三首。《五十自定稿》。</p>
<p>国朝顺治十一年甲午（一六五四），明桂王永历八年，公三十六岁。</p>
<p>明桂王在安隆所。</p>
<p>《永历实录·纪》：“上在兴隆。”</p>
<p>春，居耶盖山侧。</p>
<p>三月，哭李公跨鳌。</p>
<p>哭李一超诗有“春先逝，丹心亘夜台”之句。辛酉《广哀诗》有《李孝廉跨鳌》一首，注：“字一超，避山中，乙未卒。”案：丁丑《故孝廉李一超元配林孺人哀诗》有“十四年来千种事”，是李卒于本年。</p>
<p>秋八月，公避兵零陵北洞钓竹源、云台山等处。敉公留侍石崖公，旋以避兵被掠遇害。</p>
<p>《从子敉遘悯而后与予共命而活者七年顷予窜身猺中不自以必生为谋敉因留侍伯兄时序未改避伏失据掠骑集其四维方间道往迎已罹鞠凶矣悲激之下时有哀吟草遽佚落仅存四首》，其一有“斜日荒荒打枣天”“犹向金风泪黯然”，其三有“岳阡秋草应含怨”诸句。《钓竹源》《云台山》，为庚戌《怀入山以来所栖伏林谷二十九首》之二，总注：“右零陵北洞。”</p>
<p>冬，徙居常宁西南乡小祗园侧西庄源。</p>
<p>丁酉，有《西庄源所居后岭前壑古木清沼凝阴返映念居此三载行将舍去因赋一诗》，五古。《小祗园》《西庄源》，为庚戌《怀入山以来所栖伏林谷二十九首》之二，总注：“右宜江。”《常宁县志》：“衡阳王夫之，甲午由南岳移居常宁之西庄源。丙申，生子敔。丁酉，复返南岳。为邑人说《春秋》，居游多有题咏。”小祗园，在常宁县西南，近宁远县、桂阳州界。</p>
<p>变姓名为猺人。隐士王东卜先生文俨常馈公粟。</p>
<p>《沅湘耆旧集》小传：“尝匿常宁瑶洞，变姓名为瑶人。”又，《王国甲小传·述旧诗》注：“明季，高祖王文俨先生上《中兴战守策》。钟山军乏饷，高祖具酒食，约七十里长。动以捐纡国急，高祖亲董解军。晚年隐于东卜园，号东卜先生。衡阳王而农先生亦来隐于邑之西庄园为瑶人，饮食皆高祖给之。”</p>
<p>为常人说《周易》《春秋》。殷公铭以文艺相质，公为之订正。常宁文士来者益众。</p>
<p>《姜斋文集·殷浴日时艺序》云：“甲午，避兵宜江山中。”又：“浴日始以帖括见示，继此而宜江士友泛晋而与余言帖括。”案序：“浴日少与余同文场，已与余同漂泊，今又与余同为训诂师以自给。”盖乙未、丙甲所作。殷浴日，名铭，常宁人。顺治间贡生。《沅湘耆旧集》有传。</p>
<p>诗有《哭李一超》五律一首，《再哭季林兼追悼小勇匡社旧游》五律一首，《晦日》五律二首，《夏夜》五律一首，《秦王卷衣》五绝一首，《长干曲》五绝一首，《白鼻》五绝一首，《江南曲》五绝一首。《五十自定稿》。</p>
<p>国朝顺治十二年乙未（一六五五），明桂王永历九年，公三十七岁。</p>
<p>明桂王在安隆所。</p>
<p>《永历实录·纪》：“上在兴隆。”</p>
<p>春，客游兴宁山中，寓于僧寺。有从游者，为说《春秋》。</p>
<p>《为晋宁诸子说春秋口占自笑》诗，其一有“伤心难自遣，开卷是春王”，其三有“南岳经声苦，东林眉宇颦”之句。行述：“自此随地托迹，或在浯，或在郴，或在耒，或在晋宁，或在涟、邵，所寓之处，人士俱极依慕。亡考不久留，辄辞去。”晋宁，《晋书·疆域志》属桂阳郡，今兴宁、桂阳、桂东县地。</p>
<p>始作《周易外传》。</p>
<p>《周易内传发例》跋：“乙未，于晋宁山寺，始为《外传》。”</p>
<p>用瞿宗吉咏西湖景，学辛稼轩“君莫舞，君不见玉环飞燕皆尘土”体，作《潇湘小八景》：《雁峰烟雨》《石鼓江山》《东洲桃浪》《西湖荷花》《花药春溪》《岳亭雪岭》《朱陵仙洞》《青草渔灯》词。</p>
<p>《潇湘小八景词》记：“国朝瞿宗吉咏西湖景，辛学稼轩‘君莫舞，君不见玉环飞燕皆尘土’体，词意凄绝。”又：“乙未春，余寓形晋宁山中，聊取其体，仍寄调《摸鱼儿》。”</p>
<p>八月，《老子衍》成。</p>
<p>《老子衍》序：“始创之时，岁在旃蒙协洽。”又：“作于壮月己未。”</p>
<p>诗有《春日书情》五古一首，《为晋宁诸子说春秋口占自笑》五绝四首，《八月梨花》五排一首，《读指南集》七律二首，《君子有所思行》乐府一首，《斸蕨行》乐府一首，《山居杂体两头纤纤》歌行一首，《山居杂体五杂俎》歌行一首。《五十自定稿》。</p>
<p>国朝顺治十三年丙申（一六五六），明桂王永历十年，公三十八岁。</p>
<p>居西庄源。去年至兴宁，流寓久暂不可考。本年有《新秋看洋山雨过》诗，故以为居西庄源。</p>
<p>二月，明桂王奔南宁。</p>
<p>三月，《黄书》成。</p>
<p>《黄书·后序》：“岁德在丙，火运宣也。斗建维辰，春气全也。文明以应，窃承天也。太原之系，世胄绵也。为汉大行，忠效捐也。悲懑穷愁，退论旃也。明明我后，逖播迁也。俟之方来，须永年也。《黄书》之所以传也。”</p>
<p>得敞公去冬寄呈《山居雪咏》诗。</p>
<p>有《春尽从子敞寄山居雪咏绝句欻尔隔岁聊复和之》诗。</p>
<p>五月二十八日，公四子敔生于西庄源。</p>
<p>敔公，字虎止，号蕉畦。明经候选训导。</p>
<p>冬，还衡阳。登双髻峰，至二贤祠，重读堵公允锡诗。</p>
<p>《重登双髻峰》诗有“北望暮云寒”句。有《二贤祠重读义兴相公诗感赋》诗。</p>
<p>诗有《春尽从子敞寄山居雪咏绝句欻尔隔岁聊复和之》五绝一首，《重登双髻峰》五律一首，《二贤祠重读义兴相公诗感赋》五律一首，《痛》《哕》《颤》《寒》《热》《痒》《哭》《笑》五绝各一首，《新秋看洋山雨过》五排一首，《哭欧阳三弟叔敬沉湘》七绝一首。《五十自定稿》。</p>
<p>国朝顺治十四年丁酉（一六五七），明桂王永历十一年，公三十九岁。</p>
<p>春，居西庄源。</p>
<p>夏四月，徙归衡阳莲花峰下续梦庵。</p>
<p>《西庄源所居后岭前壑古木清沼凝阴返映念居此三载行将舍去》诗有“游倏遵绿漪”及“芳草良未歇”之句。</p>
<p>冬十二月，至小云山下访刘公近鲁。</p>
<p>《小云山记》：“友人刘近鲁居其下，有高阁，藏书六千余卷。”《冬尽过刘庶先夜话效时》诗有“端自莲花瓣里来”句。《沅湘耆旧集》云：“字庶先，一作庶仙，衡阳人。”</p>
<p>诗有咏《樱桃》《迎春》《山矾》《紫荆》《杜鹃》《黄杜鹃》《金钗股》《冈桐》五律各一首，《即事》五律一首，《小步》七绝一首，《吟得》七绝一首，《折杨柳》七绝一首，《冬尽过刘庶先夜话效时》七律一首。《五十自定稿》。</p>
<p>国朝顺治十五年戊戌（一六五八），明桂王永历十二年。公四十岁。</p>
<p>明桂王在云南。</p>
<p>居续梦庵。戴先生日焕来谒。</p>
<p>《剩稿》题《戊戌岳后戴晋元来访今来复连榻旃檀》诗有“我居双髻峰”句。戴日焕，《沅湘耆旧集》传：“字晋元，衡山诸生。家世饶财，明季荡于寇。年逾冠，尚未就傅。时避兵岳寺，贫不能具膏火，夜执书就佛灯读，遂通《五经》及诸子，尤邃于《易》。后游王船山先生之门，所造益深博。”</p>
<p>正月，家聘公子珍之公生子枚。枚公字吉从。</p>
<p>七月，国朝兵定武冈、新宁、城步。</p>
<p>九月，《家世节录》成。</p>
<p>《家世节录》序：“时永历十有二年季秋月朔日乙未，征仕郎行人司行人介子夫之谨述。”</p>
<p>十二月，明桂王奔永昌。</p>
<p>《永历实录·纪》不载。</p>
<p>诗有《明妃曲》七绝一首，《枯鱼过河泣》乐府一首。《五十自定稿》。</p>
<p>国朝顺治十六年己亥（一六五九），明桂王永历十三年，公四十一岁。</p>
<p>春正月，明桂王走腾越。</p>
<p>《永历实录·纪》：“上在云南。”</p>
<p>居续梦庵。</p>
<p>二月，国朝兵下永昌。明桂王奔缅甸。</p>
<p>诗有《山居杂体卦名》五古一首，《山居杂体吃口诗》五绝一首，《山居杂体药名》五律一首，《口字诗》五绝一首，《山居杂体县名》五律一首，《山居杂体建除》五排一首，《南岳摘茶词》七绝十首。《五十自定稿》。</p>
<p>国朝顺治十七年庚子（一六六〇），明桂王永历十四年，公四十二岁。</p>
<p>明桂王在缅甸阿瓦城。</p>
<p>《永历实录·纪》：“上在云南，李定国师溃，奉居永昌。”</p>
<p>春，居续梦庵。三子勿幕殇。徙居湘西金兰乡高节里，卜筑于茱萸塘，蓬檐竹牖，植木九柱，编篾为壁，初造小室，名曰败叶庐。</p>
<p>《茱萸塘》《败叶庐》，为庚戌《怀入山来所栖伏林谷得二十九首》之二，总注：“右湘西。”《续哀雨诗》跋：“岁庚子，迁居金兰高节里之茱萸塘。”湘西草堂虎止公记：“迄岁庚子，乃徙居湘西之金兰乡，卜舍于茱萸塘。初造小室，名之曰败叶庐。蓬檐竹牖，植木为柱，编篾为壁。”</p>
<p>哭郑先生显祖。</p>
<p>《哭内弟郑忝生》诗有“春云覆平野”及“旧愁疑在春梦惊”之句。《广哀诗·郑生显祖》注：“字忝生，襄阳冢宰公继之之曾从孙，予内弟也。从予学，略成文章。庚子夭。”</p>
<p>冬，和郭公都贤、尹公民兴《落花诗》。</p>
<p>《正落花诗》序：“庚子冬初，得些庵、大观诸老诗，读而和之，成十首。以嗣有众什，命之以正。”郭都贤，《湖南通志》：“字天门，号些庵。天启壬戌举人，由行人累官至佥都御史，巡抚江西，乞归。福王立，授操江，不赴。桂王立，以兵部尚书召。已祝发为僧，流寓嘉鱼、沔阳。”《沅湘耆旧集·郭都贤些庵小传》：“初依熊鱼山开元、尹洞庭民兴于嘉鱼梅熟庵。已流寓沔阳，筑补山堂。有《留别大观》七律二首。”壬子《得须竹鄂渚信知李雨苍长逝遥望鱼山哭之》诗，其六云：“赤璧雄风百战酣，新安碧血染江南。大观绰板先君歇，凄绝吴江老药庵。”自注：“雨苍早与金正希、尹洞庭、熊鱼山齐名，时金已殉难，尹亦先逝，熊公偕隐吴江，存亡未审。”</p>
<p>诗有《正落花》七律十首，《落花诗》。《哭内弟郑忝生》歌行一首。《五十自定稿》。</p>
<p>国朝顺治十八年辛丑（一六六一），明桂王永历十五年，公四十三岁。</p>
<p>明桂王在缅甸赭硁。</p>
<p>《永历实录·纪》：“永历十五年，李定国奉桂王奔缅甸。”</p>
<p>居败叶庐。</p>
<p>夏，续《落花诗》。</p>
<p>《续落花诗》序：“自冬徂夏，溯落沿开。”</p>
<p>六月二十一日，郑孺人卒，年二十有九。葬大罗山。</p>
<p>虎止公《续哀雨诗》跋：“岁庚子，迁金兰高节里之茱萸塘。次年弃世，虚其左。壬申十月，先君子遗命合葬焉。”</p>
<p>九月，补《落花诗》。</p>
<p>《补落花诗》序：“此帙之登，逢秋斯尽，月寒在夕，叶怨于枝。”</p>
<p>登岳峰，悼郑孺人。</p>
<p>《岳峰悼亡》诗有“枫落一林霜”之句。</p>
<p>哭管先生永叙。</p>
<p>《哀管生永叙》诗有“落叶风喧夕，啼鸦柏冷霜”之句。</p>
<p>冬十二月，国朝兵至缅甸，明桂王被轨，明亡。</p>
<p>《永历实录·纪》：“永历十六年，上在缅甸。李定国收兵安南，缅甸人叛，劫驾入云南。”</p>
<p>诗有《续落花》七律三十首，《广落花》七律三十首，《咏落花》七律十首，《落花浑体》七律十首，《补落花》七律九首，《落花诗》。《来时路悼亡》五古三首，《岳峰悼亡》五律四首，《哀管生永叙》五排一首，《续哀雨诗》七律四首，《初度日口占》七绝六首。《五十自定稿》。</p>
<p>《家谱·续哀雨诗跋》：“孺人，襄阳吏部尚书鸣岘先生讳继之之曾侄孙女，云南通判讳续之之曾孙女也。祖讳抱洵，以贡授知州。父讳仪珂，郡文学。母高氏，光禄公讳达女。孺人年十八，以庚寅岁归先君子于桂林，归而偕隐岳之双髻峰。岁庚子，迁金兰高节里之茱萸塘。次年弃世，虚其左。壬申十月，先君子遗命合葬焉。孺人之殁，敔方六龄。蒿蔚虚生，无能表扬，敬纂挽章数诗，庶识大节之共垂不朽尔。不孝敔识。”</p>
<p>《船山公年谱》前编终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
