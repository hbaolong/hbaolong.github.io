<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书335-2027年6月28日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书335-2027年6月28日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="船山鼓棹初集">船山鼓棹初集</h4>
<p>船山鼓棹初集</p>
<p>十六字令 落花影</p>
<p>落花影，款款映春江。终相就，贴水不成双。</p>
<p>又 前题</p>
<p>落花影，风飐小桥西。掠素袷，疑是染香泥。</p>
<p>捣练子 晚春</p>
<p>云似梦，雨如尘，花泪红倾柳黛颦。也算人间春一度，明年莫更不还人。</p>
<p>如梦令 本意</p>
<p>花影红摇帘缝，苔影绿浮波动。风雨霎时生，寒透碧纱烟重。如梦，如梦，忒杀春光调弄。</p>
<p>又 前题</p>
<p>如梦花留春住，还梦春随花去。一片惜春心，付与游丝飞絮。无据，无据，不觉梦归何处。</p>
<p>长相思 本意</p>
<p>宝刀分，宝钗分，绣带分开坠画裙，余香犹自温。
锦鸳群，野鸳群，三十六双认得真，旁人莫漫嗔。</p>
<p>又 前题</p>
<p>不思量，也思量，密语何曾得话长，惊鸿夜渡湘。
真成双，假成双，侬似莲心苦薏藏，怜他菡萏香。</p>
<p>点绛唇 牡丹</p>
<p>春未分明，觌面始知韶日晓。朱凝粉袅，费尽春多少。
人在绿窗，艳影朦胧绕。碧天杳，瑞云回合，锦襭空青表。</p>
<p>又 前题</p>
<p>不道人间，消得浓华如许色。有情无力，着人相识。
阅尽兴亡，冷泪花前滴。真倾国，沉香亭北，此恨何时释。</p>
<p>又 月桂</p>
<p>蟾馆飞英，随他月在秋长在。冻云如黛，幻出香严界。
曾订青娥，有誓深如海。春光改，清芳缥缈，还与山矾赛。山矾，一名春桂。</p>
<p>又 碧桃</p>
<p>碧海凝霜，问谁唤作春光住。绿烟轻处，月染幽香聚。
缥缈云魂，旧厌霓裳舞。天台路，山空月冷，不管刘郎误。</p>
<p>又 矮桃</p>
<p>绛襭盈盈，墙头怕惹游人顾。幽情谁诉，芳草萋萋处。
燕眼偷窥，早倩绿云护。勤嘱咐，低飞蛱蝶，莫惹香泥污。</p>
<p>女冠子 卖姜词</p>
<p>余旧题茅堂曰姜斋，此更称卖姜翁，非己能羡，聊以补人之不足尔。戏为之词，且卖且歌之。</p>
<p>卖姜来也，谁是能酬价者，不须悭。老去丝尤密，酸来心丹。
垂涎休自闷，有泪也须弹。最疗人间病，乍炎寒。</p>
<p>又 慈竹</p>
<p>萧疏不可，簇簇绿烟深锁，一枝枝。乳凤梳翎细，游鳞蜕迟。
天高难借问，风横怕相欺。且自团住，要谁知。</p>
<p>浣溪沙 山行</p>
<p>曲曲屏山翠幙垂，啼禽不拣浅深枝，逗人斜转竹枝西。
绿玉竿柔愁露浥，翠烟叶密耐风欺，溪光一半染玻璃。</p>
<p>又 过熊男公夜话</p>
<p>炊稻烟阑煮笋香，溪流萦岫半斜阳，闲宵不觉翦灯长。
鱼计向春元得水，蝶魂入梦不惊霜，无劳濠上讯蒙庄。</p>
<p>又 即景</p>
<p>幸草犹余几段残，烧痕斜插野鸡斑，灰堆无数米家山。
双眼矒腾疑梦觉，一天晴雨两阑珊，不愁也索带愁看。</p>
<p>又 望归雁</p>
<p>病眼遥天认不真，一双双影未全分，空花摇曳乱春云。
香篆欲消拖虿尾，平波初皱起鱼鳞，乌丝阑染素笺纹。</p>
<p>霜天晓角 怀旧</p>
<p>平湖春水，日落扁舟舣。话到伤心深处，双泪落青樽里。
天不留愁绪，拚遣愁人死。刚有一丝春怨，又花落鹃声止。</p>
<p>菩萨蛮 早春</p>
<p>梅花绽锦催寒去，霜花铺粉留寒住。去住两凄然，衰翁惜岁年。
烧根红茁草，已报春生早。莫惹晓莺啼，啼时花乱飞。</p>
<p>添字昭君怨 秋怀</p>
<p>谁染千山乌桕，欺杀一株衰柳。微霜何似镜中霜，万丝长。
蜡屐从今几两，冰级当年屡上。夜阑星汉耿清空，挂残虹。</p>
<p>又 春怀</p>
<p>茸草偏生南浦，桃叶半遮芳树。东风何用苦相催，缓缓来。
刚倩柳绵黏住，又被落红勾去。麟洲闻有返魂香，海天长。</p>
<p>减字木兰花 冬尽</p>
<p>烟笼残月，遮屋五更霜似雪。小爱东窗，逗漏玻璃数点黄。
梅风疏缓，冻蝶乍苏幽砌暖。生怕春生，生雨生风困早莺。</p>
<p>又 春怨</p>
<p>落花飞絮，只有闲愁吹不去。雨雨风风，消受残春一梦中。
苍烟碧霭，一望迷离天似海。燕燕莺莺，尽说离愁话不成。</p>
<p>忆秦娥 灯花</p>
<p>心未冷，娟娟还弄斜阳影。斜阳影，半点红轻，一天烟暝。
残香犹袅金猊鼎，泪痕微映鸳鸯枕。鸳鸯枕，如何落去，孤衾难整。从不作艳词，以灯花止载得底语。妄人说理可憎。</p>
<p>又 前题</p>
<p>残膏少，零红难待春宵晓。春宵晓，灰飞无迹，更谁弄巧。
朦胧睡眼微萦绕，疑无疑有幽光小。幽光小，破镜寒辉，死萤残照。浮屠作灯花诗，其自谓妙悟之供状也，以此为爰书。</p>
<p>清平乐 咏萤</p>
<p>夕风乍定，冉冉穿芳径。曲沼欲寻鸳侣并，却是伶俜孤影。
来回柳岸苔阴，不知露冷更深。几点残星未落，一弯斜月初沉。</p>
<p>又 嫩柳</p>
<p>霏霏屑屑，略上些儿色。敛尽翠眉刚半缬，应是春光不彻。
未妨雨细寒轻，绿波浅映盈盈。更著一分螺黛，和烟绾住流莺。</p>
<p>西江月 俗诨</p>
<p>到处冻脓络索，逢人。无多弊总酸馊，窨得英雄沤。</p>
<p>傝几分即溜，郎当一味鼾齁。砰訇浪里囫囵游，谁受干僝僽。，虎可切。，火雅切。，读如连娄。弊，《庄子注》音跋撒。今祁阳人呼零星物事为八撒，应即此字。沤，去声。，音耨。傝，或作沓飒。干，或音作衎。干音韩。</p>
<p>南乡子 留别家兄</p>
<p>老去别堪惊，日暮长亭亦短亭。镜里朱颜惟梦里，惺惺，刺柏堂前一字行。
此去更无凭，药饵谁扶瘦骨轻。望断岳阡魂缥缈，伶俜，万叠烟波两叶萍。</p>
<p>鹧鸪天 刘思肯画史为余写小像，虽不尽肖，聊为题之。</p>
<p>把镜相看认不来，问人云此是姜斋。龟于朽后随人卜，梦未圆时莫浪猜。
谁笔仗，此形骸，闲愁输汝两眉开。铅华未落君还在，我自从天乞活埋。观生居旧题壁云：六经责我开生面，七尺从天乞活理。</p>
<p>又 藤蓑词</p>
<p>籊籊江门旧钓竿，如今落手尽清闲。鳞鳞三六双双鲤，历历千重叠叠山。
斜月落，晓霜残，藤蓑耐得一江寒。橛头信水亭亭去，鲸浪惊雷午梦安。藤蓑，白沙隐服。</p>
<p>又 前题</p>
<p>拾得藤蓑挂破船，芦汀柳岸两悠然。曈昽海日生残夜，烂漫江春入旧年。
霞散绮，绿飞烟，侬家何处不青天。星辰滥摘从人买，只索苔阴数颗钱。</p>
<p>又 前题</p>
<p>不唱江门旧棹歌，人间今古有藤蓑。况逢木落天空后，奈此风清月白何。
穿衰柳，度残荷，一行白鸟掠清波。孤吹铁笛腾腾去，惊落残花罥女萝。</p>
<p>又 前题</p>
<p>云自垂垂水自流，藤蓑晴晒钓鱼舟。蓼花双映迎红粟，鹭影斜拖颤玉钩。
从阐缓，尽搂搜，丹枫叶落不关愁。闲愁只为多愁客，镜里狂寻头上头。</p>
<p>又 前题</p>
<p>藤蓑别样有新裁，不打汀门旧谱来。自怜艇子容双桨，不羡鲈鱼有四腮。
帆已挂，舵频开，掀涛拍岸且徘徊。涪翁漫道风波险，似此风波亦快哉。</p>
<p>虞美人 落花</p>
<p>柳风催送横天雨，自是难留住。更无消息教人知，不解一宵惊去定因谁。
香膏酿出红芳密，费尽东风力。到来无绪恋东风，为爱半溪流水暖溶溶。</p>
<p>临江仙 山矾</p>
<p>本是玉玚天上种，几时还驻云。檀心粉颊两盈盈。香迷双嫩蝶，熏恼一林莺。
手折一枝相借问，何如蟾阙秋清。东君着意更殷勤。朦胧烟月暖，骀宕柳风轻。瑒，花也，一名春桂；或云，唐昌玉蕊即此。</p>
<p>蝶恋花 早秋</p>
<p>落日青空分燕尾，一片残云犹作孤峰紫。剪剪白风欻起，藕花露滴清波里。
为问贴天双燕子，底事能忘辛苦春前垒？回首垂杨无限意，无情也应悲秋死。</p>
<p>又 春景</p>
<p>薄日蒸云光影碎，白霭蒙蒙罩住春山睡。一树梨花轻雾里，玉山斜倚冰绡醉。
半吐山矾香孕蕊，小步寻春好了莺花事。莫待楝花花信至，子规难挽东流水。</p>
<p>醉春风 遣病</p>
<p>未了游丝债，莫被浮云碍。鸡声历历曙光微，在在在。月挂西楼，风轻柳岸，虹垂天外。
但遣愁城坏，不怨霜荷败。情知腊尽雪须消，耐耐耐。未必他生，还如今日，长年禁害。</p>
<p>青玉案 忆旧</p>
<p>桃花春水湘江渡，纵一艇，迢迢去。落日赪光摇远浦，风中飞絮，云边归雁，尽指天涯路。
故人知我年华暮，唱彻灞陵回首句。花落风狂春不住。如今更老，佳期逾杳，谁倩啼鹃诉。</p>
<p>江城子 咏雪</p>
<p>依依欲待入帘栊，怕回风，怨回风，一霎惊飞吹过小桥东。梅信未来枫叶尽，谁款款，与从容。
前溪流水忒匆匆，拚孤踪，碧波溶，冷淡魂消旧恨有无中。不似柳绵归计晚，人只解，惜残红。</p>
<p>又 咏雪</p>
<p>惊风淅沥渐无声，恰泠泠，早盈盈，促拍悲丝转入凤笙清。唤醒梅花月下梦，看咫尺，有瑶京。
人间何用久留情，晓风轻，晓烟晴，流水斜阳莫惜玉山倾。解释消沉千种恨，明镜里，鬓丝横。</p>
<p>祝英台近 初夏</p>
<p>碧莎蹊，菖叶渡，寂寞寻芳处。梅雨无凭，更把残红误。清池几片荷钱，浮萍相乱，留不住泪珠如雨。
空凝伫，柳枝低亸夕阳，犹作旧时舞。也自无聊，怕惹香泥污。问双飞乳燕何心，闲情闲绪，向枝上娇憨对语。</p>
<p>满江红 初夏</p>
<p>霞映晴空，惊晓梦余寒消尽。日影转，绿阴叠叠，碎痕红印。燕子归来憨不语，柳塘樾径都相认。尽从今长日小楼空，无人问。
浮萍叶，鱼难信。商陆子，鹃犹恨。怕黄梅雨浥湿烟还困。记得年时游冶处，轻衫碧映荷钱嫩。奈柳丝闲挂葛巾斜，窥霜鬓。</p>
<p>又 新月</p>
<p>远碧无涯，但约略清光莹澈，凝望处，谁匀松玉，斜分云叶。幽魄可怜凉似水，一丝浅漾冰纹缬。问青天何事送新愁，从谁说。
栖不稳，惊禽咽。风不定，波光叠。眄南枝高处，素痕明灭。认得遥山青不了，半峰微露峨眉雪。便迢迢飞梦入层霄，还孤怯。</p>
<p>又 忆旧</p>
<p>灯影萧疏，身还在为谁消受。拚尽了，月下吹笙，花前纵酒。寂寂仲华今已老，太阿知我还知否。向中宵寒铁清光，雌龙吼。
骨已白，黄泉友。魂已杳，黄头妇。便长吟《梁父》，溪山非旧。飞尽楝花天不管，韶华难得春风又。听啼鸦啼彻五更心，栖衰柳。</p>
<p>满庭芳 重九</p>
<p>芦展霜英，蓼开红粟，三分秋在堪怜。芙蓉木末，午压绛痕鲜。似欲将人共醉，何须问谁健他年。吹不去，当头皂帽，直上有青天。
飞仙曾授我，汝南真诀，壶里清玄。已住云山绝顶，芸尽芝田。何处更寻高，累芒鞋竹杖横肩。凝眸处，齐州数点，万里罩平烟。</p>
<p>水调歌头 咏怀</p>
<p>钓竿落吾手，意不在鱼边。六鳌何处，一艇缥渺凌孤烟。耐可乘流直上，不避回风吹转，蹴破浪花圆。一曲棹歌里，星斗落帆前。
白洲，芳草渡，扣哀弦。落花细数，坐久目送荇丝牵。出入无肠国里，烂漫无愁天上，鼎鼎度华年。惟有千丝雪，镜里自相怜。</p>
<p>黄莺儿 苦雨</p>
<p>昏昏昏晓忘春曙。几尺幽窗，半掩苍苔。一抹青山，平铺飞絮。似酒醒，乍扶头，灯炧难留炷。沉沉天海，蒙蒙早把韶光暗里消去。
拚与白鸟荡银波，清猿隐高树。芭蕉几叶，莫有绿肥，轻寒依然勒住。想流水小桥东，密筱浓阴处，应有怨老莺声，细把闲愁诉。</p>
<p>高阳台 蛛丝落叶</p>
<p>拚却无情，更谁厮惹，西风檐角萧萧。留看人间，斜阳一晌光摇。花应笑归期误，又争知，孤绪无聊。被殢人，轻蝶憨憨，片影相撩。
天涯一梦迢迢，任露侵衰草，月冷危桥。便随尘土，离魂不倩人招。前时难忆藏鸦处，有归飞孤雁低邀。望谁为，并刀一剪，剪断情苗。</p>
<p>念奴娇 咏蝶</p>
<p>流莺啼遍，唤不醒芍药丛中双蝶。待把红香留住稳，无待雨狂风劣。流水浮萍，垂杨飞絮，都是闲枝节。殷勤为甚，飘零了不孤怯。
纵好绣带云裳，来回弄影，荡芳情一捻。日暮帘垂归燕语，池上晚风猎猎。渺渺天涯，归魂何处，便是烟花劫。无人说与，阳关梦里三叠。</p>
<p>又 对镜</p>
<p>闲愁自昔，到如今当得雪欺霜负。云亚天低抬不起，随意白衣苍狗。剑跃双龙，笔摇五岳，也是闲筋斗。蝶黏蛛网，丝毫动得还否。
别有一线霏微，轻丝杪忽，系蟠泥秋藕。一恁败荷凋叶尽，自有玉香灵透。眉下双岩，电光犹射，独运枯杨肘。无情日月，也须如此消受。</p>
<p>水龙吟 莲子</p>
<p>平湖渺渺波无际，难认旧时青盖。荻絮横飞，蓼红斜炫，秋光无赖。拚不含愁，韫香密裹，泠泠珠佩。伴江妃泪颗盈盈，怕谁厮恼，幽房里深深缀。
十斛明珠谁买，空望眼悬愁碧海。露冷昆明，霜凋玉井，兰舟罢采。自抱冰魂，海枯石烂，千年不坏。莫抛掷一点孤心，苦留得秋容在。《本草》：石莲子带壳则千年不坏。即此。李时珍云药肆别有一种石莲子，不知何物。</p>
<p>又 前题</p>
<p>白红蓼秋江岸，早有蜻蜓斜睨。须褪蜂黄，乳含菽玉，恹恹倦起。乍历金风，谁知渐老，蜜房深闭。应只似天宝鸡坊，皂衣人在，空记得霓裳事。
零零玉露含愁，漫阁住泪珠难坠。无情忍见，蹴碎菱花，啄残菰米。自惜残香，又逢劈破，长离烟水。问多情碧藕抽丝，可得经时重系。</p>
<p>又</p>
<p>余既作莲子词二阕，梦有投素札者，披览之云：“公不弃予小子，补为酬词，良厚。乃我本无愁，而以公之愁为我愁，屈左徒之愉东皇、云中不尔也。且公所咏者，荻絮蓼花，金风玉露，皆余少年事。假以公弱冠时文酒轻狂，今日为公道，公其能不赪见于色乎？败荷秋藕，吾已去之如萚，自别有风味在。公虽苦吟，非吾情也。世人皆以我为朴质，公当为艳语破之，幸甚！”晓起，因更赋此，不复以艳为讳。</p>
<p>轻舠直上潇湘，五湖载取风光去。兰汤初浴，绛罗轻解，鸡头剥乳。腻粉肌丰，苞香乍破，芳心暗吐。待笑他石家赪面，杨家病齿，虽夭冶还含醋。
曾倩绿窗深护，全不教香泥微污。莫愁秋老，侬家自有，杏金丹驻。惟应少府，无妻空老，长怜樊素。愿年年岁岁相期，解佩花洲渚。</p>
<p>瑞鹤仙 寿李为好</p>
<p>早觉秋清也，是年华通闰，露晶莹也。霏微香浅处，知月中金粟，遥飞英也。双星炯也，良宵映，人间永也。祝其人如玉，颉颃姑射，在瑶京也。
轻也，邺侯仙骨，凌虚上，御风泠也。梦鹤迥也。何知蚁梦醒也。笑向来蛮触，交争何事，冷看闲看定也。尽海波，千度桑田，吾心静也。</p>
<p>春云怨 春雨</p>
<p>一宵风雨，将小窗曙色，朦胧勒住。惊起数声啼鸟，多在碧烟深重处。肥绿欺人，瘦红欲尽，流水无情向南浦。红药多憨，翠胎未吐，还遣花期误。
问春拟向何方去，怕芳草天涯萋萋非故。记得年时踏青路，燕子重来梦里，楼高望迷烟树。桃叶难凭，流莺不管，自绾柳丝低诉。</p>
<p>喜迁莺 元夕</p>
<p>龟纹云展，逗月影照人清善。侥幸春光，等闲换却，银海玉山万片。不道残梅香尽，似惜柳条绿浅。更念我一茎瘦骨，风丝欲翦。
缱绻，笑年年岁岁，长伴韶华转。野烧烘朱，疏星炫采，一点山灯光颤。良夜人间似此，莫问琼壶近远。痴来自笑，衰翁受用东风消遣。</p>
<p>归朝欢 春晚</p>
<p>不道春光消不得，风风雨雨落红积。余芳一片尚嫣然，倡条冶叶谁相识。幽情还自惜，向他时断虹残雨，留取韶华迹。
游丝袅袅娇无力，难凭远觅春消息。也知春只在天涯，杜鹃莫诉春归急。柳带烟如织，从容绾住东流疾。任桃花路杳天台，不道仙源隔。</p>
<p>潇湘逢故人慢 赠季简尤初度简尤方五十髭髯如雪已十余年矣</p>
<p>潇湘一曲，记前时相念，此地相逢，掀髯一笑中。问霜雪因甚，早上青松。多情自昔，阅桑田沧海重重。有吴市洞箫孤奏，碧天吹裂晴空。
酌君酒，为君舞，怕长沙袖短，举手难工，把袂且从容。但五弦挥罢，目送归鸿。随时梅酒，又何有今古英雄。莺花在，年年三月，绿杨柔亸春风。</p>
<p>尉迟杯 闻丹霞谢世遥为一哭</p>
<p>离愁远，恨漓水不逐湘流转。萧萧寒雨天涯，南雁一声惊断。闲悰无数，都付与似水并刀翦。忍今生死死生生，总难片语分判。
追忆云暗苍梧，也则是风光本色消遣。裸戏谷泉雷电里，莫更有耶娘生面。今且向垂杨暮雨，鹃啼处，咒残春一线。想依然还我伤心，归舟天际相见。</p>
<p>二郎神 七夕</p>
<p>秋生处，还只恐佳期无据。俯杳杳，人间几点疏灯，乱流萤低度。莫有多情应似我，向蛛网，含愁轻诉。方信得，经年此夕，带水桥成堪渡。
休误，荏苒凌波，迢迢西浦。费乌鹊高飞心力倦，奈尘世荒鸡催曙。回首盈盈青女下，似笑我凄凉庭户。算自有银潢，几许年华，玉颜非故。</p>
<p>玉连环 述蒙庄大旨答问者</p>
<p>生缘何在，被无情造化，推移万态。纵尽力难与分疏，更有何闲心，为之瞅睬。百计思量，且交付天风吹籁。到鸿沟割后，楚汉局终，谁为疆界。
长空一丝烟霭，任翩翩蝶翅，泠泠花外。笑万岁顷刻成虚，将鸠鸴鲲鹏，随机支配。回首江南，看烂漫春光如海。向人间，到处逍遥，沧桑不改。</p>
<p>又 前题</p>
<p>彀中游羿，莫漫惊宠辱，浪生规避。原自有万里清空，可无影而藏，不飞而至。黑白两端，算都是龙泉轻试。但途中曳尾，刃发新硎，全牛皆废。
无涯有涯交累，惟饵香药作，不黏滋味。消彼此百种聪明，向白日青天，鼾齁熟睡。侧足焦原，弄獶虎不殊豚彘。笑弈秋，着着争先，居然钝置。</p>
<p>望湘人 归雁</p>
<p>到春生寒里，寒尽春边，惺惺还自分晓。烟水无涯，关河何处，长是梦魂飞绕。任不归来，也堪信宿，奈他幽悄。尽江南草长鱼肥，难把寸心灰了。
历尽墟烟晚照，更天低月暗，风凄云窅。脉脉自孤征，冷觑垂杨栖鸟。随处生缘，暂时留恋，只爱桃英娇小。问他日万片秋声。谁领取江天缥渺。</p>
<p>风流子 自笑</p>
<p>老夫无藉处，问今古更有几人知。把红霞揉碎，挼成火枣，玉露团合，酿就冰梨。饱餐罢，擎篮盛夜月，添炭煮冰澌。一掐中天，星随指落，还从残腊，花促春归。
秋风落叶里，扪碧霄，敲响玻璃。大笑天翁白雀，输我偷骑。金弹惊开，幽窗啼鸟。玉笙唤起，茅店荒鸡。且殷勤属望，绝调钟期。</p>
<p>沁园春
梅花道人题骷髅图澹归嗤其鄙陋为别作七首乃词异而所见亦不相远反其意作四阕正之</p>
<p>白日难欺，青天不爽，只此骷髅。到排场戏毕，尽停边鼓；熏炉烟散，却剩香篝。无想有天，也须扣算，放自当年到此收，终不道，泛秋波一叶，随处芳洲。
思量惭愧难酬，曾顶戴春霖起白沤。忆香蒸云子，从伊饱满；轻裁霞绮，护汝温柔。莫倚无知，瞒他有眼，总付梧桐一片秋。应认取，者下回分解，别有风流。</p>
<p>又 前题</p>
<p>当汝无时，原无消息，逗此风光。到云生月吐，旋相圆满；山支水派，不爽针铓。桂斧谁修，玉砂难碾，琢就玲珑七宝装。曾倩汝，为日轮炫紫，寒夜凝霜。
成功底事难量，仍掷与乾坤自主张。尽雪里梅开，凭谁蕴藉；风中柳摆，非汝轻狂。百折如新，一丝不乱，烟草迷离总不妨。珍重好，教大钧裁剪，鹤短凫长。</p>
<p>又 前题</p>
<p>毕竟还他，晓风残月，正好惺惺。看太白占星，显开玉色；黄钟应律，敲作金声。揖让筵终，征诛局罢，渠不增加汝不轻。堪爱处，为元龟受灼，枯槁皆灵。
西园片片落英，也妆点东风媚晚晴。任血洒虞兮，原非战罪；肠回康了，不碍文名。万石洪钟，一丝残纽，止此冰霜骨几茎。夫谁暇，怨华亭鹤唳，蜀道《淋铃》。</p>
<p>又 前题</p>
<p>为问蒙庄，卮言枉吊，笑尔何知。既使我其然，焉能免此；如君之说，抑又奚为？幸未凋零，先为飘荡，究竟鱼还死水湄。早辜负却桃花春水，杨柳秋堤。
欲抛抛付伊谁，真避影银灯只浪吹。便一枕蝶轻，还黏粉翅；三眠蚕稳，仍惹缫丝。去则难留，留原难却，一线纹生玩月犀。惟片晌，耐板桥霜迹，茅店荒鸡。</p>
<p>摸鱼儿 病后作</p>
<p>问还余莺花几许，容吾酬尽春债。向来淡墨写虚空，也须添朱着黛。真狡狯。拈一片落英欲揉韶光碎。泼天无赖。拚古庙香炉，荒村迓鼓，社伙从新赛。
痴绝处，瘦骨披襟潇洒，倚阑目断天外。归禽谁戢双双翼，栖稳垂杨烟霭。空惭愧，喷热血心肝摘出从人卖。寸丝留在，便棠杜云寒，白杨风起，不道余香坏。</p>
<p>又 自述</p>
<p>当年事也随风起，片帆一晌轻挂。云间江树霏微处，早爱青山如画。停桡也。又却有花菰米香低亚。难消良夜。且月载金枢，波分素练，饱看银河泻。
入佳境，茹孽居然啖蔗，千金难酬春价。娟娟蛱蝶花间戏，不怕黄莺絮骂。谁真假？已早似光风霁月连床话。千蹊万岔，则堪信堪疑，欲歌欲泣，狂谱从人打。</p>
<p>贺新郎 自题草堂</p>
<p>狼藉成衰老，惟余此数茎瘦骨，随风颠倒。满目江山无熟处，一曲林峦新造，何敢望松萦竹抱。新绿半畦荒径侧，怕萋萋仍是黏天草。头在，还须扫。
东墙幸有冰轮好，到秋来暖雪生眉，琼浆灌脑。人道森寒清彻髓，也是龟毛蛇爪。总拚与寒灰冷灶。万顷烟岚窗纸暗，恰昏昏齁睡忘寅卯。阿鼻狱，蓬莱岛。</p>
<p>金明池 新柳</p>
<p>多幸烟和，无妨风细，袅袅自怜春软。娇小甚，鹅黄绽处，但一叶两叶初剪。拚多情拖逗波光，映岸侧，镜影苔茸深浅。总冉冉相依，摇摇不定，约约匀匀低转。
不问花期今近远，只着意韶华殷勤欲绾。忍微寒待莺已久，向落日藏鸦不惯。定谁知，无限柔情，对残月晓风，翠眉难展。只片晌停凝，经时荡漾，独自来回消遣。</p>
<p>瑞龙吟 别恨</p>
<p>天涯远，凝望迢递层阴，夕阳一线。几番拚不相思，曾种情苗，待谁割断。
初相见，也似轻薄杨花，随风飘转。无聊且付闲心，灯下香前，自寻幽愿。
漫道天台桃径，重逢刘阮，残红一片。又随流水飘零，凋残故苑。盈盈脉脉，烟锁芙蓉。劳想像扇影低回，佩声缱绻。梦里啼莺似把游人唤。又恐春期浅。辜负却，翩翩画梁双燕。此情谁诉，一帘春晚。</p>
<p>望江南 本意一</p>
<p>江南忆，钟阜杳霏微。佛子献来金堵窣，功臣长侍玉罘恩。缭绕五云飞。</p>
<p>又 本意二</p>
<p>江南忆，锦带绕秦淮。万古中原龙虎气，百年冠盖凤凰台。天阙一双开。</p>
<p>又 本意三</p>
<p>江南忆，牛斗剑光横。跳壁将军飞似蝶，换桥万户语如莺。虹卷海天清。</p>
<p>又 本意四</p>
<p>江南忆，霞采映江波。吟社春翻红雪谱，讲坛月满碧云阿。锦瑟奏清和。</p>
<p>又 本意五</p>
<p>江南望，渺渺似云中。五色秣陵芝作盖，三山北固海吞虹。今古几英雄。</p>
<p>长相思 春夜</p>
<p>花影低，月影微，一夜迢迢已半非。问天知不知。
风满扉，露满衣，炉冷残香恋素帏。栖禽尚未归。</p>
<p>昭君怨 本意</p>
<p>千古英雄一泪，只在琵琶声里。冷笑看功臣，画麒麟。
娇面胡风吹皱，拚与红颜消受。赤凤不知愁，汉宫秋。</p>
<p>又 咏柳</p>
<p>莺啭上林春软，蝉噪隋堤秋晚。一样系兴亡，碧丝长。
夜雨盈盈千颗，点点清波滴破。不但翠眉颦，泪珠匀。</p>
<p>点绛唇 和林和靖韵咏草</p>
<p>旧日青山，霜风吹后谁为主。招魂何处，棠杜春皋雨。
杜宇声中，休怨芳年暮。凝眸去，萋萋无数，仍满天涯路。</p>
<p>霜天晓角 怀旧</p>
<p>清秋晚角，斜日横云脚。剑射灯花坠紫，双影瘦，征衣薄。
今日梦中语，当时难卜度。惟有丹枫霜叶，点点血，还如昨。</p>
<p>菩萨蛮 除夕</p>
<p>相移不觉春前岁，相连不断风前泪。泪已到今残，乾坤醉梦间。
紫山横白霭，幕历天如海。花月有时新，难留霜鬓人。</p>
<p>又 桃源图</p>
<p>桃花红映春波水，盈盈只在沅江里。湘水下巴丘，湖西是州。
停桡相借问，咫尺花源近。三户复何人，长歌扫暴秦。</p>
<p>又 述怀</p>
<p>万心抛付孤心冷，镜花开落原无影。只有一丝牵，齐州万烟。
苍烟飞不起，花落随流水。石烂海还枯，孤心一点孤。</p>
<p>摊破浣溪沙 始春新月</p>
<p>嫩柳梢头挂一分，玉痕松浅绿烟轻。空里流霜荡漾逼天清。
瘦影徘徊还似梦，朦胧雪鬓未惺惺，却恼人间菱镜太分明。</p>
<p>卜算子 咏傀儡示从游诸子</p>
<p>也似带春愁，却倩何人说。更无半字与关心，吐出丁香舌。
红烛影摇风，斜映朦胧月。铅华谁辨假中真，皮下无些血。</p>
<p>忆秦娥 本意怀仙</p>
<p>骖鸾去，还来太华峰头住。峰头住，不远人间，迷蒙烟雾。
神山无蒂飞鲸渡，迢迢紫海清都路。清都路，天酒花倾，云韶鹤舞。</p>
<p>又 子规</p>
<p>幽魂咽，蜀天泪洒春江血。春江血，东下湘灵，哀弦夜月。
春归还诉春前别，天荒地老情无歇。情无歇，唤不归来，他生此劫。</p>
<p>谒金门 待须竹</p>
<p>闲不得，闲得也应相即。除却镜中霜鬓识，更谁通消息。
多病年来无力。翠嶂层层相隔。珍重杨花风起日，觅浮萍踪迹。</p>
<p>又 春怨</p>
<p>云无数，遮断春光来处。更着廉纤千嶂雨，罩住和烟树。
社燕佳期已误，他日归来应诉。旧识垂杨芳草路，总被深寒妒。</p>
<p>清平乐 鹧鸪</p>
<p>但南无北，费尽叮咛舌。说与天涯行不得，也似欲啼清血。
空山烟雨霏微，离披败叶低飞。乳燕莫夸轻俊，人间何处乌衣？</p>
<p>谒金门 偶感</p>
<p>千秋岁，只似而今滋味。落日黄花衰草地，有英雄残泪。
片月亭亭西坠，不管幽虫吟砌。未审碧霄何意绪，恁茫茫无际。</p>
<p>更漏子 本意</p>
<p>斜月横，疏星炯，不道秋宵真永。声缓缓，滴泠泠，双眸未易扃。
霜叶坠，幽虫絮，薄酒何曾得醉。天下事，少年心，分明点点深。</p>
<p>又 前题</p>
<p>崧台泊，漓江柝，剑吼匣中如昨。刘备垒，马殷坟，闲愁夜几分。
灯烬灭，寒衾铁，只有归鸿凄切。檐溜雨，远鸡声，心知是五更。</p>
<p>眼儿媚 春深始见梅花</p>
<p>不知深浅几春宵，犹自见春娇。暗藏红粟，斜分绿影，全罩冰绡。
当时曾有孤山约，客梦已迢遥。余香应惜，东风渐老，野水平桥。</p>
<p>西江月 本意</p>
<p>湘水悠悠北去，章江渺渺东流。清光拂剑碧天秋，情寄一杯浊酒。
落月倩谁留住，长江又送新愁。小孤潮阻散花洲，露冷长堤衰柳。</p>
<p>又 前题</p>
<p>曾忆龙沙孤泊，将军祠下霜寒。凉辉浅浅挂西山，半破金枢拂岸。
羌管声中鸟梦，藤花影里渔湾。婵娟不管泪阑珊，还送数行归雁。南昌刘省吾都督祠，不知存否。</p>
<p>怨王孙 送春</p>
<p>野水苍树，落红飞絮。芳草长堤，垂杨古渡。只是无人，解惜春。
归雁欲传云里字，将谁寄，拚与闲愁死。天远水远山远，何处相逢，梦魂中。</p>
<p>江南曲 寒月</p>
<p>寒月迥，霜气护婵娟。眼晕乍临秋水镜，眉黄初学远山烟。不尽使人怜。
清赏处，犹自忆华年。移几当轩添兽篆，卷帘呵手拂鸾笺。人在玉山前。</p>
<p>又 前题</p>
<p>寒月迥，凝望属天涯。剑吐蓉光三尺冷，弓垂蟾影半轮斜。豪气动悲笳。
回首处，幕历杳平沙。雪窖遥天迷雁字，琼楼暗影奈妖蟆。双鬓冷霜华。</p>
<p>又 前题</p>
<p>寒月迥，风袭读书帷。砚滴摇光分碎玉，灯花随影落琼芝。历历记当时。
人已老，不分冷风雌。吊古自垂珠蚌泪，问天欲伐桂香枝。清气荡冰澌。分，去声。</p>
<p>又 前题</p>
<p>寒月迥，旖旎一轮安。片影但惊孤叶坠，数峰无那晚烟残。略似梦中看。
深伫立，清露沁肌寒。药灶松风初淅沥，竹窗梅影已阑珊。人老钓鱼湾。</p>
<p>鹧鸪天 杜鹃花</p>
<p>锦国春从恨里裁，云安涪万浅深开。山头万片□芳影，枝上三更结怨胎。
红泪滴，血函埋，他时化碧有余哀。伤心臣甫低头拜，为傍冬青一树栽。</p>
<p>虞美人 问月</p>
<p>乍圆还缺相调弄，也是如春梦。有形毕竟有消时，只是较人差久少人知。
迟回闲恋花间影，便道秋宵永。侬今何遽不风光，一晌清灵不散万年长。</p>
<p>踏莎行 与李治尹夜话致身录事有感而作</p>
<p>几许兴亡，凭谁料理，血痕一缕留青史。从来白刃杀英雄，恹恹儿女丛中死。
霜气飞空，星光堕水，闲宵半吐伤心字。他年莫闲草堂荒，萧萧落叶随风起。</p>
<p>小重山 讯游人</p>
<p>闻道韶光色色新，青骢骄玉勒，踏芳尘。河桥嫩柳折殷勤，全不管，叶叶翠眉颦。
莺语咒含嗔。子规催不转，未归人。东皇若肯惜余春，红药在，重染茜香匀。</p>
<p>蝶恋花 秋感</p>
<p>檐帽风轻收早稻，半卷黄云，半拥绿烟岛。雪鲫如银膏满脑，瓜肪切玉铺霜早。
袅袅长竿争打枣，靺鞨珠圆，颗颗香甜饱。受用苍天今已老，掀髯一笑邯郸道。</p>
<p>苏幕遮 暮春月夕</p>
<p>雨初收，春已尽，多幸婵娟，还照烟霄暝。弱柳摇波波不定。绿影层层，蹙损金枢晕。
尽闲愁，谁借问，花落花开，难向今宵认。犹有余香吹阵阵。珍重清辉，莫映残云隐。</p>
<p>又 翠涛以新诗见怀作此答之</p>
<p>老犹惭，愁不死，燕子衔来，无限伤心字。春色三分还似此。和雨和烟，了却韶光事。
有如痴，仍似醉，短剑光销，红蜡倾珠泪。一片潇湘东下水。谁遣无情，长惹飞花坠。</p>
<p>渔家傲 樵歌</p>
<p>煨芋喷香斟卯酒，扳萝不怕寒崖陡。黄叶飕飕麏鹿走。君知否，夜来野烧霜枯后。
林外炊烟青一绺，斜阳又转苍溪口。莫怪逢仙柯已朽。耽棋久，人间残局难丢手。</p>
<p>又 前题</p>
<p>雨歇轻阴苔满地，莺声引入云深际。谷口回风惊扬起。芫花碎，芒鞋点点红芳缀。
满径山矾香蔼腻，杜鹃铺锦簪螺髻。掉首行歌歌不已。腰镰坠，枝枝不忍伤新翠。</p>
<p>又 为好送鱼苗谢之</p>
<p>连雨前溪新涨弥，垂纶不上双双鲤。刚叹直钩钩不起。青蓑委，果然甚矣吾衰矣。
雪脊霜鳞春燕尾，殷勤不待桃花水。曲沼逍遥萍叶紫。秋风里，熟炊香稻烹银髓。</p>
<p>凤凰阁 咏风</p>
<p>镇来回，不审何时是了，问天也难分晓。可惜一江绿净，半林红袅，都被轻狂消缴。
年来双耳，长似蝉吟林表，那堪鼍吼还相嬲。便两鬓几茎霜也来萦绕。到长夏，又还幽悄。</p>
<p>天仙子 元夕</p>
<p>垂垂冻雨凌珠滴，阿谁唤作灯花夕。当时有梦到今圆，孤烟幕，残膏腻，寒山不着东风力。
才领取归鸿嘹呖，又消受残梅狼藉。人间昨日是元宵，人非昔，天难识，明年消尽中原历。</p>
<p>祝英台近 残梅</p>
<p>有余香，无别意，难向东风说。前夜朦胧，一晌邀霜月。元来却上柳梢，平沉碧海，拚不管幽芳凄绝。
情无歇，苦禁断雨斜阳，望寻香冻蝶。漫无消息，归燕空饶舌。便判取艳坠珠楼，烟飞紫玉，也难待杜鹃啼血。</p>
<p>御街行 上巳</p>
<p>迷烟迷雨教春困，不道是清明近。轻寒曾忍柳风狂，只待东君花信。红药芽娇，山丹胎小，依旧无凭准。
兰亭今昔何须问，消不尽新亭恨。强将客泪付流觞，逝水难酬春怨。莺莺燕燕，花花草草，目送韶光褪。</p>
<p>东风齐着力 忆别峰修竹为冰雪摧折</p>
<p>一片绿云，千条寒玉，亭亭孤上，非想有情天。记得雨余残照，趁啼禽即栗横肩。迎眸处，捎云垂露，袅娜芊眠。
谁道别经年，怨湘妃不语，我见犹怜。鲸波吞岭，欲遣变桑田。魃地一声去也，挽不住环佩珊然。空想像，纸窗清影，淡写之玄。</p>
<p>水调歌头 放言</p>
<p>我自非卿法，何事为卿愁。非卿之法，卿抑可不为吾忧。若汝三更半觉，而肯一参万岁，月也应含羞。弄影浮云上，圆缺总清秋。
数花须，黏柳絮，汝风流。差排蚁国虾岛，立地凤麟洲。既道尼山出世，又召东山入梦，镜里是真头。炯炯明看汝，更上一层楼。</p>
<p>念奴娇 南岳怀古</p>
<p>井络西来，历坤维，万叠丹丘战垒。万折千回留不住，夭袅龙骧凤起。云海无涯，岚光孤峙，绾住潇湘水。何人能问。问天块磊何似。
南望虞帝峰前，绿云寄恨，只为多情死。雁字不酬湘竹泪，何况衡阳声止。山鬼迷离，东皇缥渺，烟锁藤花紫。云璈无据，翠屏万片空倚。</p>
<p>瑞鹤仙 寿刘庶仙</p>
<p>桃花开也未？有酥雨微晴，烂熏春醉。何须倾绿蚁，弄嫩柳莺背，黄醅香腻。彩衣新试，更昨岁，兰开双穗。此芳辰不乐何如，尘世原同儿戏。
曾记牡丹月下，琴轩春早，笑歌声沸。年华弹指，渐两鬓，霜华缀。看江山一晌，蜃楼闪烁，烟波杳霭无际。只壶公，壶里韶光一色，彤云多丽。</p>
<p>南浦 惊秋</p>
<p>片云堆雪，却无端飞影欲掠斜阳。回首西风起处，几叶上轻黄。莫问藕花凋未，看蜻蜓点点度银塘。有前时双鬓，而今似否，青镜自商量。
极目神州杳杳，只归禽无数点微茫。销尽残虹半折，短剑蚀清光。便遣吾庐三径，在他时，枫叶不禁霜。祝掠云双燕，好将归梦绕空梁。</p>
<p>尉迟杯 冬景</p>
<p>夕阴凝，分一半，霜月空霄影。危柯风吼鼍吟，料得栖禽难定。眉云黛蹙，问何事，带浓愁不醒。也应他，倦看天涯，万里平芜烟暝。
休道柳暖花娇，便秋色碧梧，犹恋金井。早似十分摇落也，谁待怨，玉露当时薄幸。但随风，几片丹枫，还逞飘零情性。听孤鸿，暗度三更，幽魂脉脉孤省。</p>
<p>二郎神 咏镜</p>
<p>碧潭清浅，又早被风吹动。惊鬓影参差，归来欲倦。试向菱铜闲弄。何处相逢，似曾相识，一面闲愁偷送。多情甚，白袷朱颜，直至而今相共。
还恐，尘生碧海，玄云暗涌。也似我年来，桃花春水，咫尺烟迷秦洞。总不分明，犹应记得，笑语当时恩重。谁忍见，半规流落人间，别邀新宠。</p>
<p>望海潮 本意</p>
<p>红尘如此，茫茫沧海，吾将谁与言归？蜃雾腾虹，龙珠炫紫，波光天外霏微。宝日涌初晖。经烟霾万里，云锁千围。依然不改，晶轮激火夹天飞。
吹箫人鼓余威，将吴宫旧怨，血洒灵衣。怒遣天吴，滥驱海若，长风夺驾支祈。淫姣责江妃，将平沙尽洗，仙草滋肥。属目轩然一笑，人在钓鱼矶。</p>
<p>风流子 春感</p>
<p>春光又到也，全不惜霜鬓不禁愁。问归飞双雁，江南塞北，冰融风软，何处堪留。莫轻弃，鱼波翻縠皱，鹭影挂银钩。但爱风高，黄沙眯目；为贪月冷，白草含秋。
垂杨摇荡处，绾不住绿水去悠悠。饶有荇牵翠带，难系浮沤。看彻踏青，眉皆黛蹙；相逢折柳，泪总珠偷。叹千金春价。一刻难酬。</p>
<p>兰陵王 秋感</p>
<p>伤心事，今日从何说起。剑光冷，血溅潭龙，落叶风高云际寺。宾鸿传锦字，向道海云孤峙。天涯远，欲托传情，不怕关河阻迢递。
露坠芙蓉死。问秋藕可能，将丝重系。吹箫人老吴闾市，向夜阑人静，闲提半语，也怕吟虫相调戏。拥孤衾独睡。
凭梦，将愁寄。更天海悠悠，望断烟水。纵然有梦成差异。难寻觅酒伴，同垂珠泪。想天□□□也了无惭愧。</p>
<p>贺新郎 用韵寄题翠涛山居</p>
<p>君未同余老，任叔夜崟欹磊落，玉山奚倒。偶借渔矶垂直钓，不许问津人造。岂但爱清溪回抱。万叠碧簪青带绕，遍天涯总是王孙草。笑一室，何须扫。
平畴良稼怀新好，多种秫，黄云酿熟，香熏龙脑。画骏不临松雪谱，自宝思陵鹰爪。煮冰雪自寻垆灶。闲写溪云山雨句，终不教举俗怜丁卯。虽寒瘦，非郊岛。翠涛家藏宣和画鹰，因忆赵子昂不类，遂及之。</p>
<p>又 中秋大病不得与从游诸子觞月吟此慰之</p>
<p>海门孤月上，是人间平分秋色，桂香新酿。一曲草堂东岭对，延尽碧天清爽。窗影照吟虫幽响。鹭足倒拳衾似水，笑清狂到此无能强。灯焰薄，摇孤幌。
一丸冰玉含惆怅，付伊谁划破青天，御风孤往。擒取妖蟆三足怪，铺满银魂千丈。问窃药当年欺罔。玉宇能禁寒彻骨，但有情不怕银河广。宝剑在，英雄掌。</p>
<p>十二时 蟋蟀</p>
<p>问古今闲愁有几，长与秋来相惹。到月暗梧桐疏影，木叶泠泠初下。便遣清宵，都无万感，犹自难消夜。偏傍砌，侧近西窗，冷絮闲叨，不管残灯花灺。
从伊谁，问知幽恨，长在眉梢萦挂。似诉风凄，如悲露冷，斗转银河泻。莫念人幽悄，殷勤特相慰藉。
不分明，伤心句里，听得又还争差。待拥孤衾，灭灯塞耳，可放离忧罢。未多时更被、荒鸡数声啼也。</p>
<p>玉女摇仙佩 霜叶</p>
<p>云容初皱，鹦老梳翎，微露猩红丹咮。迤逦金风，轻寒不耐，心绪还如中酒。莫是怜秋瘦。贳韶光薄媚，春归还又。念一自，红药凋零，杜宇三更，啼血而后。拖逗得伤心，染就残痕，到如今消受。
还想拒霜木末，蓼花江岸，晚艳于今未久。半折残虹，一湾夕照，却早送人僝僽。零落知否？惟应伴几叶，淡黄衰柳。又恐怕，青娥娇妒，不肯留侬住，朱颜非旧。重回首，雨余荒草堆红绣。</p>
<p>《船山鼓棹初集》全书终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
