<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书066-2025年4月27日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书066-2025年4月27日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷五">礼记章句卷五</h4>
<p>王制</p>
<p>卢氏植曰：“汉孝文皇帝令博士诸生作此《王制》之书。”今按篇内“狱成告于正”，“正”者，汉官也；又云“今以周尺六尺四寸为步”，“今”者，汉制也，则卢氏之言信矣。当汉之初，秦禁初弛，《六籍》未出，《尚书》《周礼》《孟子》之书，学者或仅有闻者而不能尽举其全。文帝悯古王者经世之典湮没无考，故令博士诸生以所忆习辑而成篇，其于虞、夏、商、周宰制天下之大法，亦略具矣。其间参差不齐、异同互出，盖不纯乎一代之制，又不专乎一家之言，则时有出入，亦其所不免也。自今观之，有若驳而未纯，而当文献不足之时，节取以记四代之良法，传先圣之精意，功亦伟焉。至其孰为周制，孰为夏、殷之礼，固有难于缕析者，读者达其意而阙之，不亦可乎！程子曰：“其事固有不可一一追复。”盖至论也。凡三十五章。</p>
<p>王者之制爵禄。</p>
<p>“王者”，通三王而言。“制”，裁定而立为式也。“禄”之为言录也，录其功而赋之田与粟也。酒器容一升曰“爵”。先王祀于大庙，因行酬爵而授之命，故谓之“爵”。先言“禄”后言“爵”者，在其位则食其禄，年必五十而后赐爵也。</p>
<p>公、侯、伯、子、男，凡五等。诸侯之上大夫卿、下大夫、上士、中士、下士，凡五等。</p>
<p>此言王者之制爵也。先言爵而后言禄，此以禄视爵者言之也。诸侯之上大夫即卿也。无中大夫者，诸侯之上大夫视天子之中大夫也。不言天子之卿、大夫、士者，于后见之。</p>
<p>天子之田方千里，公、侯田方百里，伯七十里，子、男五十里。不能五十里者不合于天子，附于诸侯，曰附庸。</p>
<p>此下四节皆言王者之制禄也。“田”，兼公田、私田而言。公田上所入，私田以养公田，故皆系之君之禄田为。“方”，开方也；其积实之数见后章。“不能”，不足也。“合”，会也；谓与朝贡之事也。“附于诸侯”者，以其贡赋稗益附近之大国而佐之受事也。“庸”，功也；谓效职贡之功也。</p>
<p>天子之三公之田视公、侯。天子之卿视伯。天子之大夫视子、男。天子之元士视附庸。</p>
<p>此言“田”者，皆专以公田言之，食其禄而不有其土也。若“视公、侯”者，公、侯提封万井，公田百万亩，则其禄亦百万亩也。余放此。“元士”，上士。“附庸”，大小无恒，此之田“视附庸”者，以降杀差之，其方三十里与；中大夫、下大夫、中士、下士，禄必有差，而此不言者，略文。此节言天子卿、大夫、士之禄制，而制爵之等亦见矣。</p>
<p>制：农田百亩。百亩之分，上农夫食九人，其次食八人，其次食七人，其次食六人，下农夫食五人。庶人在官者，其禄以是为差也。分，扶运反。食，祥吏反。差，叉宜反。</p>
<p>“制”，谓授田之制。“农田”，一夫之田。“百亩”，除一易再易而计其岁所实入也。“分”，所收粟之等也。一人之食，以中岁为率，月食三鬴，岁三十六鬴，鬴六斗四升，凡二百三十斗四升。古之量器，所容者约，大约抵今官斛八十斗有奇。“食九人”者，三百二十四鬴；余放此算之。“庶人在官者”，府、史、胥、徒、工、贾、奄、系之属，其署有尊卑，局有闲冗，因以制其差也。凡此皆公田所入，公家敛之，以岁月颁之，而不分以田也。</p>
<p>诸侯之下士视上农夫，禄足以代其耕也。中士倍下士，上士倍中士，下大夫倍上士。卿四大夫禄，君十卿禄。次国之卿三大夫禄，君十卿禄。小国之卿倍大夫禄，君十卿禄。</p>
<p>诸侯之下士亦受禄而不分田，故孟子曰“惟士无田”，谓下士也。此惟诸侯之下士则然，若天子之下士，其禄厚，皆有禄田矣。其诸侯之庶人在官者，则同于天子，中士以上则分田以为禄，“倍下士”则授公田二百亩，为养公田者十六家也。余放此。“卿”，即上大夫。“四大夫”者，四下大夫也。大夫以下禄不以国小而减者，所入少，不可再减也。</p>
<p>右第一章。</p>
<p>次国之上卿位当大国之中，中当其下，下当其上大夫。小国之上卿位当大国之下卿，中当其上大夫，下当其下大夫。当，丁浪反。</p>
<p>此承上章制爵而言诸侯之卿、大夫衣服丧祭之制，及见于天子使于邻国而待之之礼。“当”，犹如也，言其序立之处，劳燕赐赠之节相如也。前章言“诸侯之上大夫卿者，”谓诸侯之卿即上大夫；又言“下大夫”者，言诸侯之大夫皆下大夫，自受命于王而言也。此章复于卿分上中下之等，而大夫又有上下之异，就其国之分职而言也。凡此类皆杂引成文，不相为通，读者不必泥也。</p>
<p>其有中士下士者，数各居其上之三分。</p>
<p>“有”，谓备介数也。“数”，礼数。“上”，上士。“三分”，三分之一也；谓相去二等。惟上士为受命，则待之有恒礼。中士、下士不命，或使备未介，则各减于其上士之数，凡三分而得一也。中士、下士均为不命之微者，虽制禄分职有中、下之异而待之同，惟上士为殊耳。</p>
<p>右第二章。</p>
<p>凡四海之内九州，州方千里。</p>
<p>中国三面接海，而云“四海”者，据居延为西海，斥大之辞也。“九州”，扬、荆、豫、青、兖、雍、幽、冀、并也。八州以为侯国，王畿当其一。“方”者，以方田之实言之，四方各千里，为方百里者百，为方一里者百万也。每一州不必皆齐截如数，但得提封百万井，即名为方千里矣。</p>
<p>州建百里之国三十，七十里之国六十，五十里之国百有二十，凡二百一十国。名山大泽不以封，其余以为附庸，间田。八州，州二百一十国。有，于救反。间，户难反。下并同。</p>
<p>此言畿外八州侯封之制也。百里之国提封万井，三十国去田三十万井。七十里之国提封四千九百井，六十国去田二十九万四千井，五十里之国提封二千五百井，百二十国去田三十万井。合计二百一十国，去田八十九万四千井。余一十万六千井，所谓“其余”也。名山大泽不入田数，下与民共之，上以时人其财用于天子之玉府。“间田”，空间之以待庆赐也。州二百一十国，八州合得千六百八十国。</p>
<p>天子之县内，方百里之国九，七十里之国二十有一，五十里之国六十有三，凡九十三国。名山大泽不以朌，其余以禄士，以为间田。朌，布还反。</p>
<p>“方百里之国”，三公视侯者也。“七十里”，卿视伯者也。“五十里”，大夫视子、男者也。方百里之国九，去田九万井。方七十里之国二十一，去田一十万二千九百井。五十里之国六十三，去田十五万七千五百井。共去田三十五万四百井。余田六十四万九千六百井。下云“天子三公、九卿、二十七大夫”，而此公之国九，卿之国二十一，大夫之国六十三者，皆为有致仕者及其子之世禄也。以此推世禄之法，渐即于减，不然，则又不但于此而已。变“封”言“朌”者，内诸侯食侯国之禄而不嗣其社稷也。“禄士”之法视附庸，自五十里以下多少不等，大约八十一而三倍之，恒有二百四十三士之禄田也。“间田”，所以待王子弟之封者。县内提封百万井，去其中之百里万井以共官，余九十九万井皆朌禄之地，恒留有余以节宣之。又其余，则所谓“以为御”者是已。</p>
<p>凡九州，千七百七十三国。天子之元士、诸侯之附庸，不与。与，羊洳反。</p>
<p>“千七百七十三国”，据周初千八百国而言之。然所谓千八百国者，封域大小固难书一，记者据拟为一定之制，恐当时固不能然。朱子所谓“建国必因山川形势，无截然可方之理”是已。</p>
<p>天子百里之内以共官，千里之内以为御。共，九容反。</p>
<p>“官”，诸侯百官之储文书。“御”，天子冠昏丧祭、燕好服食之属也。百里之内不以朌，租税所入以待诸侯治官府。千里之内，内诸侯之职贡及间田之人，以供宗庙及上所用也。</p>
<p>右第三章。此章承第一章制禄而言王者分土建国之制。</p>
<p>千里之外设方伯。五国以为属，属有长。十国以为连，连有帅。三十国以为卒，卒有正。二百一十国以为州，州有伯。八州八伯，五十六正，百六十八帅，三百三十六长。八伯各以其属属于天子之老二人，分天下以为左右，曰二伯。长，丁丈反。帅，所类反。</p>
<p>“方伯”，即“八伯”也。东西南北四隅，各以方立州，故曰“方伯”。“卒”，犹卒伍之卒，谓相聚而为伍也。“各以其属”者，率其“卒”“连”“属”之侯邦也。“老”，上公。“分天下为左右”，据周公、召公分陕而言，其后沿革不定。记者亦主料大略言之尔。</p>
<p>千里之内曰甸。千里之外曰采、曰流。</p>
<p>“甸”者，畿内地，为王出田税、供车乘者也。“采”，三千里之内诸侯之国。采，事也；谓服王事也。“流”，在采外，四裔之地，流蔡之域也。此与《尚书》及《周礼》《职方》事不合。记者传闻之异，约略记之尔。</p>
<p>右第四章。此章推广制爵之义，而记王者建伯以统诸侯之制。</p>
<p>天子三公，九卿，二十七大夫，八十一元士。</p>
<p>“三公”，太师、太保、太傅，与王坐而论道者也。“九卿”，少师、少保、少傅，与六官之长也。“元士”，上士。方氏据《周礼》太宰之属推之，中士倍元士，下士倍中士，则中士当百六十二，下士当三百二十四，其说近是。然自公卿以下，因事立职，因材命官，固无执一之礼。记者亦言其大略尔。又按《周礼》司徒之属：“乡老，二乡则公一人。乡大夫，每乡卿一人。”是别有三公六卿，然皆以致仕之公卿为之，专司德教，不与政事，不在此建官之数也。</p>
<p>大国三卿皆命于天子，下大夫五人，上士二十七人。次国三卿，二卿命于天子，一卿命于其君；下大夫五人，上士二十七人。小国二卿，皆命于其君。下大夫五人，上士二十七人。</p>
<p>“三卿”者，兼六官之职。“命于天子”者，三命赐位，位必制于天子也。“命于其君”者，再命、一命，未得赐位，诸侯自授之以职而赐之以服。不言中士、下士者，中、下士不命，不得为爵也。</p>
<p>天子使其大夫为三监，监于方伯之国，国三人。监，上格暂反，下古衔反。</p>
<p>“监”，督察之也。其制若今抚按官，巡察司道，去留更代，不恒任也。“监于方伯之国”者，居方伯国中，督察一州诸侯。“国三人”，方伯国八，凡二十四人也。上言天子之大夫二十七人，此为监者已二十四人，前后不合。凡此类皆杂而不纯者也。</p>
<p>右第五章。此章承制爵而备记王国、侯邦班爵之制。</p>
<p>天子之县内诸侯，禄也；外诸侯，嗣也。</p>
<p>“禄”者，生则食其地而不就其邑以建国君民，没则禄其子以元士之禄也。“嗣”，继世也。“内诸侯”选贤与能以共天职，“外诸侯”则以先世之元德显功及王之懿亲，推尊亲之义，世君其国以定民志，所谓仁义并行而不悖也。</p>
<p>右第六章。此章承制禄而言内外建侯之异。</p>
<p>制：三公一命卷。若有加．则赐也，不过九命。卷，与“衮”同，古本反。</p>
<p>“一命”，谓加一命也。三公八命，加一命则九命而服衮矣；衮之服九章，冕十有二旒，与天子之上服同；所不及天子者，无大裘冕而已。“若有加则赐”者，即指上而言其非常也。命极于九，三公与王者之后皆止于此。</p>
<p>次国之君不过七命。小国之君不过五命，大国之卿不过三命。下卿再命。小国之卿与下大夫一命。</p>
<p>“次国”，侯、伯。“小国”，子、男。“大国”，谓公国也。不言次国之卿者，略文。次国之卿再命，视大国之下卿也。下大夫对卿而言，卿即上大夫也。凡命之多寡，宫室、衣服、车器、礼仪各如其数。言“不过”者，命皆以次而受，虽为诸侯，终丧入见，以士服见，不毕命之；待其岁时来朝，功德可录，而后加之命，要其终竟不逾九、七、五之数也。盖有公而不九命，侯、伯而不七命，子、男而不五命，卿而不三命者矣。所为驭爵以劝天下之贤也。“再命”，不言“不过”，命之为卿，则已再命也。</p>
<p>右第七章。此章承制爵而言授命之制。此上七章皆记王者班爵授禄之制，盖此为宰制天下之大端，而下章以下所记选贤能，驭刑赏，行典礼之制，皆本此以缘饰之。三代之大法所异于后世者莫如封建，封建既定而文质经纬壹皆与之相准而立。故记者首述之于篇端，而余皆次焉，则古今之同异可考而得失之原可悉推矣。</p>
<p>凡官，民材必先论之，论辨然后使之，任事然后爵之，位定然后禄之。</p>
<p>“官”，制其禄爵也。“民”，人也。“论”者，考其德行道艺也。详见第二十三章。“辨”，分别其贤否也。“使”者，授之官职。“任事”，谓克任其事。“位”，即爵也。禄因爵制，故“位定然后禄”。</p>
<p>爵人于朝，与士共之。刑人于市，与众弃之。朝，直遥反。</p>
<p>“士”，谓在廷之士。“市”者，众所聚也。善者君子所同好，恶者小人所同恶，必于其所聚，示无私也。</p>
<p>是故公家不畜刑人，大夫弗养，士遇之途弗与言也；屏之四方，惟其所之，不及以政，示弗故生也。畜，敕六反。屏，必郢反。政，诸盈反。</p>
<p>“畜”者，畜为臣仆，“养”者，养为厮役。“政”与“征”同，授之役也。“弗故”，犹言无故。人之生也，必有效于君长而受征役，以尽分义。今既不数之于凡民之列，则虽生而亦无谓矣。此承上文刑人于市而言，既与众共弃，则一弃而不复收。盖刑人虽不必致之死，而实不比数之生人之列，是以王者必公慎行法而不敢以私断也。旧说此为夏、殷之制，周则有门、关、内、囿、积之守，未知是否。然引而进之，则有宦寺窃逆之祸；推而远之，不问其所之，则又有累于好生之仁，而群亡赖之无归，抑将聚匿山谷以为寇窃。两者之患，正相为均。此肉刑之弊，圣人固有待于后王之改革，汉文帝除肉刑而易之以笞杖，韪矣。或欲复之，不亦愚乎！</p>
<p>右第八章。此章承上制禄爵而言王者所以善其刑赏之用，惟公与慎而已矣。上七章之制，体也；此章所言，用也。体立而后用行，亦惟用之行而体非虚立也。自第九章以下，备记王者驭诸侯、齐万民之大用，皆封建之所以可行而久安长治之本也。</p>
<p>诸侯之于天子也，比年一小聘，三年一大聘，五年一朝。比，必二反。朝，直遥反。</p>
<p>“比年”，每年也。“小聘”，使大夫；“大聘”，使卿；其贡享子之重轻与王者劳赐之礼亦差焉。“朝”，述职也。</p>
<p>天子五年一巡守。守，舒救反，下同。</p>
<p>“巡”，周行省视也。“守”者，诸侯之所守。</p>
<p>岁二月，东巡守，至于岱宗。柴而望祀山川，觐诸侯。问百年者，就见之。命大师陈诗以觐民风，命市纳贾以观民之所好恶，志淫好辟，命典礼考时月，定日；同、律、礼、乐、制、度、衣服，正之。大，他盖反。贾，居讶反。好，呼报反。恶，乌路反。辟，匹亦反。</p>
<p>“岁”，当巡守之岁也。“二月”，夏正建卯之月。岱宗，泰山，在今山东泰安州；谓之“宗”者，五岳之长者。“柴”，燔柴祭天以告至。“望祀山川”者，望其方之名山大川遥祭之也。“觐”，见也。“诸侯”，其方之诸侯。“百年”，百岁者。“就见”，就其居而见之也。“陈”，采而观之也。“市”，司市。“纳贾”，以物价之贵贱告也。民所好者则贵，所恶者则贱，质朴则贵用物，邪侈则贵靡物，故于贾而知民之好恶也。诗言志，贾从好，志淫好辟于诗与贾见之，王者省知，当有以易之也。“典礼”，诸侯之宗伯。“时”者，十二中之序。“月”者，朔望之准。考时之中、月之朔，日可得而定矣。“同”，阴律。“律”，阳律。“制”者，宫室、车器华朴之式。“度”，其大小、长短、高卑之则也，“衣服”，上下吉凶之别。“正”者，革七者之差忒而一如先王之法也。此一节记巡守而修典礼、饬政教之事。</p>
<p>山川神祇有不举者为不敬，不敬者君削以地。宗庙有不顺者为不孝，不孝者君绌以爵。变礼易乐者为不从，不从者君流。革制度衣服者为畔，畔者君讨。有功德于民者加地进律。</p>
<p>“神”，天神。“祇”，地祇。诸侯所祀之天神，则风雨、寒暑、星辰之属也。“不举”，废其祀也。不能敬神则不能君国，故削。“不顺”，谓不能孝顺以修祀事，本德既亏，故绌爵。“变礼易乐”，自贤智以干王度，故废其君而流之。“改革制度衣服”，则是僭行王事以疑民叛天子，故罪尤重而讨戮之。“功”，谓为民捍灾；“德”，施仁惠也。“律”，法也，谓命数、车服、仪章之差等也。此一节记巡守而勅刑赏、正诸侯之事。</p>
<p>五月南巡守，至于南岳，如东巡守之礼。八月西巡守，至于西岳，如南巡守之礼。十有一月北巡守，至于北岳，如西巡守之礼。归假于祖祢，用特。假，古伯反。</p>
<p>“五月”“八月”“十有一月”，皆以夏正言。南岳，衡山，在今湖广衡山县。西岳，华山，在今陕西华州。或曰周以巩昌之吴岳为西岳，未知是否。北岳，恒山，在北直隶曲阳县。“如其礼”者，自柴望至赏罚诸侯，事皆同也。“祖”，太祖以及群庙。“假”，告至也。“特”，特牛。不具羊豕者，非正祭也。每庙一牛，七庙凡七牛矣。</p>
<p>右第九章。此章记述职巡守之制，大率以《尚书》为本，而与《周礼》不同。然一岁四巡，三时而遍天下，古者吉行五十里，乃四岳相去或三千里而遥，行程不给，况可得而行典礼、修政教乎？凡此类，通其义不必泥其文可也。</p>
<p>天子将出，类乎上帝，宜乎社，造乎祢。诸侯将出，宜乎社，造乎祢。</p>
<p>“将出”者，有吉行之事也。“类”“宜”“造”，皆祭名。“类”者，以事类告也。“宜”者，奠安之之意。“造”，行也；谓告行也。诸侯不得祭上帝。“社”，即地祀也。出必祭告于所尊亲者，示不敢专，且或逾时乃返，祭为之废，必先告以避不祀之愆。</p>
<p>天子无事与诸侯相见曰期；考礼、正刑、一德，以尊于天子。朝，直遥反。</p>
<p>“无事”者，非述职之常期。“相见”者，来朝而天子见之也。“一”，齐也。“德”，教也。“尊”，遵也。礼、刑、德、教，虽有常典，而或时需变通，诸侯不敢自擅损益，则朝焉而请正于天子，受命而遵行之。盖诸侯禀法一王而天子谋周四海，上下合同而治道隆矣。</p>
<p>右第十章。此上二章记巡守述职之制。</p>
<p>天子赐诸侯乐，则以柷将之；赐伯、子、男乐，则以鼗将之。</p>
<p>此谓始封而赐也。“诸侯”，侯也。“将”者，使者执以致命而国君亲拜受之也。其余器有司奉而陈列之。“柷”，状如漆桶，中有椎，乐将作，先戛之，以节一曲之始，其用大。“鼗”，小鼓，长柄有耳，摇之，耳还自击，以节一唱之终，其用小。故因以为将命尊卑之差。记此者，以明诸侯之乐必赐自天子也。</p>
<p>诸侯赐弓矢然后征，赐钺然后杀，赐圭瓒然后为鬯，未赐圭瓒则资鬯于天子。</p>
<p>“弓矢”，彤弓、鬯矢。“”，铁砧。“钺”，大斧。古者戮人，承以砧而以斧斩之。“杀”，谓得杀其大夫以下。“圭瓒”，大圭有瓒，其柄为圭，上出瓒盘，大容五升，口径八寸，以盛郁鬯而祼者也。“为”，造也，谓酿秬黍酒以郁和之也。未赐圭瓒，则用璋瓒。“资”，求而给也。祭则天子给之以鬯，自不敢造也。弓矢、钺有功则赐，圭瓒有德则赐，非恒赐也。及所赐之君而止，子孙不敢袭用。</p>
<p>天子命之教，然后为学。小学在公宫南之左，大学在郊。</p>
<p>此亦谓始封而赐，其后承之也。诸侯之世子以下八岁而入小学，故学在公宫东南以息幼也。十五而入大学，则学在郊，以游其志也。未赐之教者，欲学则就天子之学。“郊”，因国之小大为近远。百里之国，二十里为郊；七十里之国，九里内为郊；五十里之国，三里内为郊。</p>
<p>右第十一章。此章记天子赐诸侯之制，所谓“礼乐征伐自天子出”也。</p>
<p>天子曰辟雍，诸侯曰宫。辟，必益反。</p>
<p>辟雍、宫，周天子及鲁侯班政教之宫，引水环之，即所谓“泽宫”者是也。飨射设乐及戎祀莅誓则于是。“辟”，璧也。“”，本作“泮”。雍、泮皆水名。辟雍，雍引水环宫，圆如璧也。官者，泮水环宫也。惟周与鲁之泽宫为有是名。夏、殷及周之列国各有泽官，而名不同，今无考尔。记者概以天子、诸侯言之，汉人传闻之误也。泽宫为莅誓之所，师出、凯旋，始终于是。记此者以为下文受成献馘张本。旧本与上章连合者误。</p>
<p>天子将出征，类乎上帝，宜乎社，造乎祢，祃于所征之地，受命于祖，受成于学。出征，执有罪；反，释奠句，于学以讯馘告。</p>
<p>“类”“宜”“造”，皆与吉行同，特所告者异尔。“祃”，祭始为军法者。“所征之地”，向其所往征之方而祭也。“受命于祖”，载祧主以行而每事必告也。“受成”，即莅誓之谓。“成”，克也，戒以必克也。“释奠”，以牲币祭告于社及祖祢。“学”，即辟雍。其言“学”者，汉人因《明堂位》之文而误也。生获曰“讯”，谓囚执而讯鞫之。杀而馘其耳以为功曰“馘”。“告”，献也。诸侯出师之礼盖略与此同，特不类于上帝耳。</p>
<p>右第十二章。</p>
<p>天子、诸侯无事则岁三田：一为干豆，二为宾客，三为充君之庖。干，古寒反。</p>
<p>“事”，谓丧疾兵凶。“三田”者，因三事而田，或曰夏不田，亦通。“干豆”，为醢以供祭祀之豆实，用上杀，中心死速者也。“宾客”之豆用中杀，射中髀骼死差迟者也。“君庖”之豆用下杀，中肠污泡死最迟者也。</p>
<p>无事而不田曰不敬，田不以礼曰暴天物。</p>
<p>戎祀国之大事，“不田”则废其事，为“不敬”矣。“礼”者，常时常所；非其时地，蹂稼穑，尽胎为虐而已。“天物”者，凡物之生皆天也。</p>
<p>天子不合围，诸侯不掩群。</p>
<p>“不合围”者，虚其一面。“不掩群”者，不袭取其聚而合扑之也。天子之田徒众盛，可以合围；诸侯之徒众可以掩群；故戒之。大夫以下，不必戒也。</p>
<p>天子杀则下大绥，诸侯杀则下小绥，大夫杀则止佐车，佐车止则百姓田猎。绥，当作“”，而追反。</p>
<p>“杀”谓杀已竟也。“下”，仆也。“”，旗也。天子方发则抗大，诸侯发则抗小，而车徒合围；杀竟则仆其而车徒解，惟驱逆之车待大夫耳。此言“诸侯”者，谓县内诸侯及来朝之君佐天子田者也。天子杀已，诸侯乃发；诸侯杀已，大夫乃发；大夫杀已，则庶人皆猎。于时佐车止，听庶人之逐获，无为驱之者矣。“庶人”，大司徒所致之众庶，所谓“惟田竭作”者也。</p>
<p>獭祭鱼，然后虞人入泽梁。豺祭兽，然后田猎。鸠化为鹰，然后设罻罗。草木零落，然后入山林。昆虫未蛰，不以火田。</p>
<p>“獭”，捕鱼兽，似狸。“祭”，噬杀陈列之如祭也。按《月令》及《孝经纬》，獭祭鱼凡二，一在孟春，一在孟冬，此以孟冬言也。“虞人”，泽虞。“泽梁”者，就泽为梁栫，以邀鱼而取之。“豺”，似狗，高而癯。“豺祭兽”，当夏正九月末。“田猎”，听庶人之田猎也。“鸠”，爽鸠；自其杀则谓之鹰，自其不杀则谓之鸠，其实一也。“鸠化鹰”，当夏正八月。“罻”，取鸟网，“罗”，有柄罟也。“零落”，零星凋坠也。“入山林”，为伐木也。“昆虫”，裸虫，蚯蚓之属。“火田”，纵火焚莱以治田也。上天生杀之机，物无心而效其化，故王者于此候之，以肖天心而顺物理，因以禁民而为之制也。</p>
<p>不麛，不卵，不杀胎，不殀夭，不覆巢。夭，鸟老反。覆，如字，芳服反。</p>
<p>兽子曰“麛”。“不麛不卵”者，不取之也。古者秋而食卵，虽畜禽必待秋不堪乳而始食之，况野禽乎？“杀胎”，谓杀有胎之兽。“殀”断杀之。“夭”，鸟雏也，“覆”，倾败之也。凡此皆以禁庶民之暴殄者，然非徒禁之而已矣。王者仁孚四海，百姓皆兴于慈爱，则不待禁而自不忍，特为申明之而已。鲁恭之化且及童子，而况王者之德乎。若其不然，虽力为之禁，只以扰民而不从。知此，则知王制之行皆必本以三王之德，非袭取文具者之所可学也。</p>
<p>右第十三章。此上二章记天子、诸侯师田之制。前三章，宾礼也。此二章，军礼也。</p>
<p>冢宰制国用，必于岁之杪，五谷皆入，然后制国用。用地小大，视年之丰耗。以三十年之通制国用，量入以为出。</p>
<p>“冢宰”，太宰。“制国用”者，谓立国之始制为经费，《周礼》所谓“以九式均节财用”是已。“岁杪”，周正十二月，为夏正孟冬，五谷毕敛矣。“入”，纳赋租于公也。“用地小大”者，五等侯国，地有三等，皆天子冢宰颁之以式，使世用之也。“视年之丰耗”者，酌丰与耗而折中之也。“三十年之通”者，三十年则有十年之积，岁闰则用浮，以一年加之，实为九年之积。因其积补其耗，财有恒而用可定，斯为“量入以为出”也。</p>
<p>祭用数之仂。丧三年不祭，惟祭天地社稷为越绋而行事。丧用三年之仂。</p>
<p>“祭”，谓宗庙之祭。“仂”，十之一也。“数”者，国用之数，用之式九通宾客、羞服而下用其八用其九，而祭用其一也。“绋”，殡车之，天子、诸侯之所设也。“越绋行事”，谓既殡则祭行，摄主代丧也。“丧”之“不祭”，以死者于先祖为一体，存没同哀而废吉。天地社稷尊而不亲，不废吉也。宗庙之祭不行，则每岁而余一仂，即以此为丧费。不祭在后而丧费在前，预用其三年之仂者，亦因有余之积移用之，不祭则因以补之也。丧费即用不祭之财而不制为经费者，以事非常，不宜预也。</p>
<p>丧祭用不足曰暴，有余曰浩。祭，丰年不奢，凶年不俭。</p>
<p>“暴”，忍也，粗也。“浩”，汰也。祭不以丰凶为奢俭，丧用其三年之资，亦可知已。国或大凶，他用当从撙节，而丧祭不可增损。人君以一国奉其亲，不得视士庶之称有无也。</p>
<p>国无九年之蓄曰不足，无六年之蓄曰急，无三年之蓄曰国非其国也。</p>
<p>“急”，迫也。“非其国”，谓将亡也。此以国之积言。立国三十年，府库仓廪当恒余九年之用，凶岁移用而丰年随补之，以有余待不足也。</p>
<p>三年耕必有一年之食，九年耕必有三年之食，以三十年之通，虽有凶旱水溢，民无菜色。</p>
<p>此言民之积也。王者制民之用，禁其淫侈而又为补助之。故百亩之入，三年而恒余其一以待水旱。</p>
<p>然后天子食，日举以乐。</p>
<p>“举”者，天子朝食陈十二鼎九俎，馔之盛者也。“乐”，所以侑也。民乐而君乃得其乐矣。</p>
<p>右第十四章。此章记财用之制。</p>
<p>天子七日而殡，七月而葬。诸侯五日而殡，五月而葬。大夫、士、庶人三日而殡，三月而葬。</p>
<p>尊者尊亲之情隆而得伸，其物必备，赴会者远，故其朝舒。卑者情不得伸而物简，赴会者近，故其期促。殡之能待七日、五日者，古之立国多在北方，地气高寒且用冰也。士、庶人得与大夫同者，期已迫，不容再降；达人子之情也。大夫除死日月，士则连死日月而数之。庶人无恒期，有财则可以三月而葬，若殡，则必三日也。县，古涓反。封，与“窆”同，彼验反。为，于伪反。“不封”之“封”，如字。</p>
<p>三年之丧自天子达。</p>
<p>谓父母之丧也。“达”者，达于庶人。</p>
<p>庶人县封，葬不为雨止，不封，不树。</p>
<p>“县窆”者，不为羡道，当穴上以绳悬而下之也。“不为雨止”者，士以上皆有避雨之次，《春秋》：“雨不克葬”，“日中乃克葬”，庶人无次，虽雨，葬也。“封”，兆域也。“树”，天子松，诸侯柏，大夫栗，士槐，庶人无之。</p>
<p>丧不贰事，自天子达于庶人。</p>
<p>“贰”，间也；谓以他事间之也。天子、诸侯各听于冢宰；大夫、士公事致于君，私事废；庶人不从征役，冠昏不行。《丧大记》云“大夫既葬，公政入于家”者，谓食采有家，国有政役，令其家宰应之也。</p>
<p>丧从死者，祭从生者。</p>
<p>死者为大夫，子虽士，得用大夫丧礼。大夫之父为士而死，犹用士礼。殡、葬、服、虞皆然，所以正死者之终也。祭则以伸人子之情，故从生者耳。</p>
<p>支子不祭。</p>
<p>义见《曲礼》。</p>
<p>右第十五章。</p>
<p>天子七庙，三昭三穆与大祖之庙而七。诸侯五庙，二昭二穆与大祖之庙而五。大夫三庙，一昭一穆与大祖之庙而三。士一庙，庶人祭于寝。大，他盖反。</p>
<p>“七庙”，以刘歆、王肃之说为正，自祢而上，凡祭六世。其周文，武世室，殷之三宗，鲁之鲁公、武公，不在七五庙之数，非常制也。“三昭三穆”，以渐而迁，昭常为昭，穆常为穆，朱子所谓“昭者祔，穆者不迁，穆者祔，昭者不动”是已。天子“大祖”，始受命之君，于周则后稷也。诸侯之“大祖”，始封之君也。惟三恪之后则以始有天下者为“大祖”，始封之君亦从昭穆而迁也。“大夫”，兼天子诸侯卿大夫之称。大夫之有“大祖”，周之季世，大夫世官，僭立其始为大夫者，如鲁季友，仲遂之类，非古制也。《祭法》：“大夫三庙，曰考庙，曰王考庙，曰皇考庙。”于礼为正。“士”，旧说为诸侯之上士、中士，亦据《祭法》“适士二庙”而言。然下士无禄田不祭，则《祭法》所谓“官师”者，亦中士，非下士也。庶人荐而不祭。言“祭”者，记者之误。“寝”，适寝也。</p>
<p>右第十六章。此章记宗庙之制，所谓“德厚者流光，德薄者流卑”也。</p>
<p>天子、诸侯宗庙之祭，春曰礿，夏曰褅，秋曰尝，冬曰烝。</p>
<p>四者所谓时享也。“礿”，薄也；春物未成，祭品薄也。“褅”，第也；物次第成而以祭也。“尝”，试新也。“烝，”众也；物备而众多也。按褅在周为殷祭，而《周礼》言“春祠”“夏杓”，《郊特牲》又言“春褅”，所传不一，当以《周礼》为正。天子、诸侯时享之名虽同，而鼎俎灌献，礼各有别，要以异于大夫以下之馈食，故并举之。</p>
<p>天子祭天地，诸侯祭社稷，大夫祭五祀。</p>
<p>“祭天”，郊也。“祭地”，社也。变“社”言“地”者，因天而显言之耳。尊者统下，卑者不得逾上，天子兼祭社稷、五祀，诸侯兼祭五祀，举其重者以殊之也。“五祀”：户、灶、中霤、门、行。《祭法》“大夫祭三祀”，又有“七祀”“五祀”，与此篇及《月令》异，似当以此为正。“天地”，天下之祀也。“社稷”，一国之祀也。“五祀”，一家之祀也。为之主者斯祀之。</p>
<p>天子祭天下名山大川，五岳视三公，四渎视诸侯。诸侯祭名山大川之在其地者。</p>
<p>“名山”，岳也。“大川”，渎也。“五岳”，前章四岳及登封县之嵩山也。四渎，江、淮、河、济。“渎”之为言独也，谓不因余水而自达于海也。周定王以前，河水北流纳漳以入海，故济、淮为渎。今则河北合济而南合淮，四海之内，惟江、河二渍而已。“视”者，牢鼎灌献犹飨公侯之礼。“视诸侯”者，视执信圭之侯也。“在”，谓发源及经过之地封内也。</p>
<p>天子、诸侯祭因国之在其地而无主后者。</p>
<p>“因国”者，因其国之故墟以为都也，若鲁因炎帝之墟，齐因爽鸠氏之墟之类。“地”，谓畿封之内。</p>
<p>天子犆礿，袷褅，袷尝，袷烝。犆，与“特”同，徒得反。</p>
<p>“犆”者，就各庙而祭也。“祫”，升群庙之主合食于大祖之庙也。祫有二：有殷祭之祫，毁庙之主亦与焉；此则时享之祫，不及毁庙也。“礿”之礼薄故“犆”，夏秋冬物备则“祫”也。</p>
<p>诸侯礿则不褅，褅则不尝，尝则不烝，烝则不礿。</p>
<p>此谓诸侯之助祭于天子也。县内之侯与诸侯之来觐而留王都者，不使更历二祭。盖王臣众而庙中之执事有限，且入助祭则或自废其祭，欲令恩礼劳逸之均也。</p>
<p>诸侯礿犆，褅一犆一祫尝袷烝祫。</p>
<p>“一犆一祫”，谓间岁而一祫，杀于天子。其三时之祭则同天子。</p>
<p>天子社稷皆大牢，诸侯社稷皆少牢。大，他盖反。少，诗照反。</p>
<p>“皆”者，谓天子之王社大社，诸侯之侯社国社一也。四社皆合祀稷。</p>
<p>大夫、士宗庙之祭，有田则祭，无田则荐，庶人春荐韭，夏荐麦，秋荐黍，冬荐稻。韭以卵，麦以鱼，黍以豚，稻以雁。</p>
<p>“祭”，大夫少牢，士特牲。“无田”，谓失位而夺禄田也。“荐”者，奠而一献，无尸宾，不杀，不告利成，与庶人同也。自天子以下皆祭，荐兼举，大夫、士无田则废祭，荐不废也。“卵”，鸡卵。“豚”，彘类之小者。三时之荐皆以谷为主，春独以菜者，新谷无登者，已荐之余，虽设之而非荐之所尚也。</p>
<p>祭天地之牛角茧栗，宗庙之牛角握，宾客之牛角尺。</p>
<p>凡祭祀之牛皆用牷牛，今黄牛也。“茧栗”，角初出如小茧，或如栗也。“握”者，盈四指中一握也。“宾客”，牢饩之牛也。小者驯美，大者丰肥，其用异。</p>
<p>右第十七章。此章记祭祀之制，与他篇互有同异。周衰礼废，学者各有所传，不相会通，惟精义以察之，则得失可考，不在区区辨难之间也。</p>
<p>诸侯无故不杀牛，大夫无故不杀羊，士无故不杀犬豕，庶人无故不食珍。</p>
<p>“故”，谓宾祭。“珍”，美食也；谓燔炙饵糍之类。“不食”者，不具备以供食。</p>
<p>庶羞不逾牷，燕衣不逾祭服，寝不逾庙。</p>
<p>“庶羞”，以供宾食者。“牲”，祭牲。若牲少牢则无牛羞，牲特牲则羊豕之羞不兼也。“燕衣”，燕居之服。“不逾祭服”，谓丝枲升数之等。“寝”，适寝。“不逾庙”者，高广华美不过之也。尽敬竭力以奉其先，则不期于俭而自不敢侈，而惟俭于自奉，则可专力以尽其仁孝而志无所分。两者交相成之道。故曰：“俭，德之共也。”</p>
<p>右第十八章。此章记食用之制以足上章之意，而惟俭则可以取民有制，又以引起下章之义。王者之制，所为一致而尽善也。</p>
<p>古者公田藉而不税，市廛而不税，关讥而不征，林麓川泽以时入而不禁。夫圭田无征，用民之力，岁不过三日。</p>
<p>“古”者，周以前之制。“藉”，助也。“廛而不税”者，赋其区肆而不税其货。“麓”，山足。“泽”，陂薮。“以时入”者，禁民暴取，令得长养。“不禁”，不擅之于公家也。“夫”，余夫。“圭田”，大夫士之祭田。“无征”，无力役之征也。“不过三日”，歉岁减于三日矣。</p>
<p>田里不粥，墓地不请。粥，余六反。请，七政反。</p>
<p>田各授于公，不得私粥。墓地皆公家所颁，墓大夫掌之，以合族序昭穆而葬，不外请乞。皆所以抑兼并，遏迁徙也。</p>
<p>司空执度度地居民。山川沮泽，时四时，量地远近，兴事任力。“度地”之“度”，大洛反。沮，将虑反。量，品张反。</p>
<p>“执”，犹以也。“度”，丈、尺、弓步也。“度地居民”，谓度其民居之地也。水草所聚曰“沮”。大水所潴曰“泽”。“时”者，记其晷刻之长短、寒暑之节候也。“量地远近”，度所兴作之处与役民所居相去之程也。此承上文用民力而言。民既有恒居，死徙不出其乡，而役以均矣。及乎将欲兴建力役之事，而任民使尽其力，必丈记道里，定民居之远近，山川沮泽、跋、险阻之有无，因其日晷之长短，暑雨就道之难易，以定趋事赴功之程期，为调发之早迟，则民无愆期之惧，而从容预事，抑因近就役而不迂回徒劳。其体民周悉而重用之如此，则民不待督迫而自劝矣。</p>
<p>凡使民，任老者之事，食壮者之食。“之食”之“食”，祥吏反。</p>
<p>“食”，谓在役而官给以也。课程从轻，授从厚，所谓“劳而不怨”也。</p>
<p>右第十九章。此章记赋役之制。</p>
<p>凡居民材，必因天地寒暖燥湿。广谷大川异制，民生其间者异俗，刚柔、轻重、迟速异齐，五味异和，器械异制，衣服异宜。修其教，不易其俗；齐其政，不易其宜。煖，况袁反，俗音乃管反者，误。湿，本“泾”字之误，今本皆相承用，姑从之。“异齐”之“齐”，才细反。和，胡卧反。</p>
<p>“居”，处置也。“材”者，情才之所堪用以遵道而从教者也。“寒暖”，天气之殊。“燥湿”，地气之异。两山之间曰“谷”。“制”，形模也。“俗”，习所成也。性相近，习相远，因以成乎俗之异也。“齐”，调和也。“异齐”者，谓所以调和其刚柔、轻重、迟速，必从其偏而正之，道不同也。“器”，釜、甑、箪、豆之类。“械”，农器、戎器。“衣服之制异宜”者，裘葛各从其便也。“教”，伦纪。“政”，禁令也。民因所生之异地，浸渐成俗，不可卒革，而俗宜之中，原有可因以复性之理，即此而政教固已行焉。则调其不齐而齐之，要使彝伦典礼无所窒而不行，而刚柔、轻重、迟速，无非可与遵道之材矣。</p>
<p>中国戎夷，五方之民皆有性也。不可推移。东方曰夷，被发文身，有不火食者矣。南方曰蛮，雕题交趾，有不火食者矣。西方曰戎，被发衣皮，有不粒食者矣。北方曰狄，衣羽毛穴居，有不粒食者矣。中国、夷、蛮、戎、狄，皆有安居和味、宜服、利用、备器。推，吐雷反。被，如字，皮义反。衣，于既反。</p>
<p>“性”，谓形气之化质也。《书》曰：“习与性成。”“被发”，辫下垂覆背，若被带也。“文身”，刺肌为文。“雕”，刻涅之。“题”，额也。“交趾”，谓生不蹑屦，足趾侈张，立则两趾相交也。“不火食”者，啖生果蓏。“不粒食”者，五谷不生，猎兽而食也。承上文民俗之异而广言之，同为人类而其殊异有如此者。随其所居，即自谓安；随其所食，即自谓和；随其所服，即自谓宜。畋渔耕采，各利其用；剡木铸金，各备其器；固不可强而同之。而王者用夏变夷之微权，不急革之，而抑不终弃之，则亦有道也。</p>
<p>五方之民言语不通，嗜欲不同。达其志，通其欲。东方曰寄，南方曰象，西方曰狄鞮，北方曰译。</p>
<p>“寄”，寓也；谓寓意而通也。“象”，因所指之形象而知其语也。“狄鞮”，知也。“译”，释也。四者，翻译夷语之官，王者设之以通四夷之语者也。言语不通而可通者志，嗜欲不同而可通者欲，译其言，达其志，而欲可知矣。先王于四夷之习，虽不能强同而达其志欲，则所以引其慕义而惩其不恪者，皆可渐次诱之以安土而向化矣。此德教之所以施及蛮貊也。</p>
<p>右第二十章。此章言人性习相成，材质不齐，而教不易施之理，以起下十章王者敷文教，易风俗之意。盖王者之治天下，不外乎政教之二端。语其本末，则教本也，政末也；语其先后，则政立而后教可施焉。故自第十九章以上言政之事，而此章以下至第三十章言教之事，王政本末先后之敷施亦可见矣。</p>
<p>凡居民，量地以制邑，度地以居民，地邑、民居必参相得也。量，吕张反。度，大洛反。</p>
<p>“居民”，谓制其宅地。“邑”，都邑。“民居”，田野之居也。“量”者，酌田赋之多寡、道里之远近以立都邑。“度”者，相山川原隰之便与阡陌远近之则以立村落也。地足以供邑，邑足以治地，民居足以服田，聚散多寡，三者相称，则各得矣。盖习俗之淳浇至于不可推移，皆始于所居之异。故王者必于是而谨之。</p>
<p>无旷土，无游民，食节视时，民咸安其居，乐事劝功，尊君亲上，然后兴学。乐，卢各反。</p>
<p>“事”，力征之事。“功”，农功。“上”，官长。“兴”，立也。地与居相得，则无旷土矣；邑与地相得，则无游民矣；而又制其食用之节，不夺其农之时，使得厚其生，则民安土无求，守先畴而生其忠爱，然后农悫士秀，风俗美而学校可兴也。</p>
<p>右第二十一章。此承上章而记王者分地居民之制，以明政教相因之理，起下章教民选士之意。</p>
<p>司徒修六礼以节民性，明七教以兴民德，齐八政以防淫，一道德以同俗，养耆老以致孝，恤孤独以逮不足，上贤以崇德，简不肖以绌恶。司，相吏反，篇内并同。</p>
<p>“节”，检制也。“性”，以气质习俗之所成者言之，与前章“皆有性也”之“性”同。“德”者，爱敬之实，得之于天而喻于心之谓。“兴”，动其固有之良也。“淫”，意欲之妄动者也。“一道德”者，正大经以遏异端也。“俗”，习也。“上”，尊用之。“简”，择取而斥之也。“六礼”“七教”“八政”，皆道德之所显，此立教之目也。“养老”“恤孤”，上所躬行，以化民于仁厚而为立教之本也。“上贤”“简不肖”，则以赏罚辅教而行者也。大司徒修明之，而乡师、乐正举行之，三代之德教备矣。自此以下至第三十章，皆以申明此章之意，而此其纲也。</p>
<p>右第二十二章。此章目言教民之制，为下八章之纲领。</p>
<p>命乡简不帅教者以告。耆老皆朝于庠，元日习射上功、习乡上齿，大司徒帅国之俊士与执事焉。帅，所律反，下同。朝，直遥反。与，羊洳反。</p>
<p>“乡”，乡大夫。“耆老”，乡中致仕者。“朝”，会也。“庠”，乡学。“元日”，吉日。“射”，乡射。“功”，能也；谓内正外直，比礼比乐之能也。“乡”，乡饮酒也。司徒之教颁于乡及郊，遂皆设学以教其子弟而施其黜陟，以乡为其大者，故举乡以该郊，遂也。“帅教”者；拔其尤以为秀士，其次则更使之学；惟尤不肖者，则以名闻于司徒，然犹未遽斥徙，而当饮射之日，进俊士以与执事，司徒亲莅其事以崇重之，所以风示诱劝而冀其改也。</p>
<p>不变，命国之右乡简不帅教者移之左，命国之左乡简不帅教者移之右，如初礼。不变，移之郊，如初礼。不变，移之遂，如初礼。</p>
<p>王畿之内近都城之地置六乡，以都城居中而言，分三乡为“左”，三乡为“右”，皆有庠。其外为远“郊”，自远郊达于界为“遂”，皆有序。“移之”者，远其淫朋，新其教习，以冀其变也。移之郊、遂，则渐远之，示将斥徙，警令愧惧矣。“如初礼”，升俊士于饮射以风示之也。</p>
<p>不变，屏之远方，终身不齿。屏，必郢反，下同。</p>
<p>“屏”者，斥逐之于学外。“远方”，边徼之地。“不齿”，编为民，不得与士齿也。此上三节记简不肖以绌恶之制。</p>
<p>命乡论秀士，升之司徒，曰选士。司徒论选士之秀者而升之学，曰俊士。升于司徒者不征于乡，升于学者不征于司徒，曰造士。论，卢昆反。选，须绢反。造，在到反。下并同。</p>
<p>“论”，品列之也。“俊”，大也。“选”，择也。“学”，大学。乡之“征”者，力役之政。司徒之“征”，师田之赋也。“造”，成就之也。</p>
<p>乐正崇四术，立四教，顺先王《诗》《书》《礼》《乐》以造士。春秋教以《礼》《乐》，冬夏教以《诗》《书》。</p>
<p>此大学之以教其秀士者也。“乐正”，大司乐也。“术”，道也。“四术”，即《诗》《书》《礼》《乐》。“四教”，经各有师，肄各有地也。“顺”，因也；因先王之道，无所增损附会也。礼乐须执其事而习演之，极寒盛暑，易生厌倦，故须春秋中和之候。诵《诗》读《书》则不避寒暑。</p>
<p>王大子、王子、群后之大子、卿大夫元士之適子、国之俊选，皆造焉。凡入学以齿。大，他盖反。適，丁历反。</p>
<p>“王子”，王之庶子。“群后”，三公及县内诸侯。凡诸胄子皆不由乡论，夙入大学，而司徒所升之秀士因升学而得与同列，执经观礼之际，不计贵贱而皆以齿序，所以崇之者至矣。群后以下庶子不与者，其亦待司徒之论升而与俊选同与？此上三节记上贤崇德之制。</p>
<p>将出学，小胥、大胥、小乐正简不帅教者以告于大乐正，大乐正以告于王，王命三公、九卿、大夫、元士皆入学。不变，王亲视学。不变，王三日不举，屏之远方。西方曰棘，东方曰寄，终身不齿。胥，私吕反。棘，薄墨反。</p>
<p>“出学”者，教以九年为大成，士则升于司马，王公之子则适者誓而庶者升也。“小胥”，掌学士之征令觵挞。“大胥”，掌学士之版。“小乐正”，乐师也；掌国学之政。皆分教士而大司乐总其成者也。公卿入学，王视学，皆行饮射之礼，以尊者莅之，弥使之知敬畏也。变则留学以俟后九年而升之，不变者则屏斥之。“棘”与“僰”同，西方夷名。“寄”，东夷也。乡学之不帅教者，屏之境外而未投之四裔；国学之不帅教者，则流放之，而不与同中国，其立法为尤严者。盖其人能免于乡学之屏而徼司徒之升，则非其材不足与为善，而饰非行伪以诡售选举，至于大学谨严之地然后奸穷而慝见，则其恶尤甚而惩之也不得不严矣。此节终记简不肖以绌恶之制。</p>
<p>大乐正论造士之秀者以告于王而升诸司马，曰进士。司马辩论官材，论进士之贤者以告于王而定其论。论定然后官之，任官然后爵之，位定然后禄之。“其论”“论定”之“论”，卢困反。</p>
<p>“辩论官材”，辨其材与官之各称也。古者论官之法，掌于司马而不领于冢宰；盖以冢宰统五官之治，而司马之职，进贤任功以作邦国，为其专守。后世冢宰之权轻而分选举以属之，所由与古异矣。三代之制，虽世胄之子，夙入大学而不由乡举，然入学以后，与乡举之士论贤杂进，所谓亲亲尊贤，仁义并行而不悖也。其后学校不兴，一惟世禄之子是任，是使教之不素，辨之不审，官邪政移，为天下蠹。极重而反，激为游士立谈取位之习，而邪说诐行，家异户殊，乃知学校之法，一道德以同俗，其义深矣。此一节终记上贤以崇德之制。</p>
<p>大夫废其事，终身不仕，死以士礼葬之。</p>
<p>“不仕”，锢令不仕也。论之已审，当官而尤严之，所以劝善而沮恶者至矣。此节备记简不肖之制。</p>
<p>右第二十三章。自此以下八章皆以申明上章之旨，而此章备记上贤简不肖之制，以是为立教之大用，而王者所藉以转移天下者，必此为先焉。或曰：贤者之好修，非以邀荣而避罪也，待赏罚以劝沮，将无菲薄天下之士而导之于功名之途与？有志之士脱屣而去之矣。曰：非也。贤者之不以宠辱为心，谓不枉其道也。若夫贵贱之殊，天之所秩也。故职曰天职，禄曰天禄，而《易》称之曰：“圣人之大宝曰位。”当有道之世而贫且贱焉，亦君子之耻矣。后世道之不明，严光、周党、魏野、林逋之流，生值盛世而视爵禄如草芥，人君顾尊奖之以示天下，不已悖与！故科举之法虽不合于古，而生当其时，遵一王之制以就君臣之义，亦道之宜也。或欲薄之而不就，其亦过矣。</p>
<p>有发，则命大司徒教士以车甲。</p>
<p>“发”，谓征发师徒以即戎。“士”，勇士；若车右之类。“教以车甲”者，习其射御击刺之方。</p>
<p>凡执技论力，适四方，臝股肱，决射御。</p>
<p>“执”，习也。“技”，谓射御。“论力”，以力之强弱为高下也。“适四方”者，谓致远涉险，御之事也。“臝股肱”者，著决拾及行滕射之事也。“决”者，角其胜负。此大司徒所教之事，皆其不足贵者也。</p>
<p>凡执技以事上者，祝、史、射、御、医、卜及百工。</p>
<p>因射御而推言之，见数者艺成而下以供役使者。</p>
<p>凡执技以事上者，不贰事，不移官。</p>
<p>专精其术而终于其官，不使因缘进用以溷流品。</p>
<p>出乡不与士齿。</p>
<p>“士”，谓选士以上，在乡或为族党姻亚，容与之齿，出乡则士有恒贵而技贱矣。</p>
<p>仕于家者出乡不与士齿。</p>
<p>以其亦非乡庠国学所升教之士也。王者用人，随才器使，苟有一曲之长，无所弃焉，而必别其流品，使清浊贵贱，出而朝廷，入而乡党，皆无所淆杂。盖崇德所以上贤，而专于上贤，斯德之所以崇也。</p>
<p>右第二十四章。此章记王者抑技勇，杜私门以重庠学之士，盖以申明上贤以崇德之意。</p>
<p>司寇正刑明辟以听狱讼，必三刺。辟，婢亦反。</p>
<p>“正刑”者，审定五刑之律例。“明辟”者，辨明当坐之法也。公犯曰“狱”。两造曰“讼”。“刺”者，深入之义，谓刺得其情而后加以法也。“三刺”者，一曰讯群臣，辨其理也；二曰讯群吏，审其法也；三曰讯万民，广证佐以察其情也。</p>
<p>有旨无简，不听。</p>
<p>“旨”，辞旨。“简”，简牍；谓律例所有著于简牍者也。讼者之辞虽意可动人，而考之刑书无可当坐，则不听也。</p>
<p>附从轻，赦从重。</p>
<p>“附”，比附也；谓定人罪名，一轻一重，两俱可附，而既有轻之可附则不从其重也。“赦从重”者，谓当以赦而减等；乃其人之所犯轻重两可比附，则附之于重而减之；若从其轻，则几于免矣。</p>
<p>凡制五刑，必即天论。邮罚丽于事。</p>
<p>“制”，断也。“即”，安也。“天”者，情理之极则也。“邮”，与“尤”通，过也。“罚”，锾赎也。“丽”，当也。立刑之施，死者不可复生，刑者不可复赎，不但以适于事之利害，而必推诸天理人心之同然，审论至极而后刑焉，则刑之而不怨矣。若因过失而罚，则以事之利害为准，苟其有害，虽情理可矜而不之贳。盖罚以锾赎，无生死折伤之惨，而法因事建，以立事为期。若过矜其情，则人愈偷而事愈窳矣。</p>
<p>凡听五刑之讼，必原父子之亲、立君臣之义以权之，意论轻重之序、慎测浅深之量以别之，悉其聪明、致其忠爱以尽之。论，卢昆反。别，必列反。</p>
<p>“原父子之亲，立君臣之义”者，谓刑名所加必顺名义。名义所当回避者，虽法当其罪，不得以直行；名义所必正者，虽或可矜全，勿容宽假也。“意论”者，以己意体验犯者之意而知其致罪之由也。“轻重之序”，谓首从加减之等。“浅深之量”，谓均有犯而究其恶之所成，害之所贻，或大或小，以分别定罪，若同为称兵作乱，而或轻狂妄动，立取覆败，则不必以谋反之律坐之之类也。“悉其聪明”，以观色察声。“致其忠爱”，所谓求所以生之而不可得，然后杀之也。“尽”者，尽其情也。五刑之法，死伤所系，不容不慎。故先王之制，断刑者必以是为行法之本也。</p>
<p>疑狱，泛与众共之；众疑，赦之。泛，孚剑反。</p>
<p>“泛”者，溢及非所与之辞。此与三刺之讯群臣群吏异者。刺讯之法，讯其官联、事故相干与知闻之官吏，此则博及廷臣，若今下科道九卿官会议奏闻也。</p>
<p>必察小大之比以成之。比，必二反。</p>
<p>“比”，合也。“大”者，律法之大纲。“小”者，问刑之条目比例也。察其大则无游移之弊，察其小则审细微之别，两者兼合乃定其罪案也。</p>
<p>成狱辞，史以狱成告于正，正听之。正以狱成告于大司寇，大司寇听之棘木之下。大司寇以狱之成告于王，王命三公参听之。三公以狱之成告于王，王三又，然后制刑。</p>
<p>“成狱辞”者，谓如前法慎听，情理得而定其爰书也。“史”，掌刑名之吏也。辞成于吏者，盖秦制，秦人以吏为师，故重也。“正”者，秦狱官名；在周则士师，今则大理评事之属也。“棘木”，在王之外朝，库门之外，皋门之内，植九棘焉。“三公参听”者，会正与司寇同听之；若今制朝审是也。其有枉纵者则驳正之，无所驳正则狱成而将即刑矣。“又”，本“宥”字之误。“三宥”者，一曰不识，二曰过失，三曰遗忘。王更令群臣察犯者之莫有此三者否，无可宥而后刑杀之也。“制”，决也。</p>
<p>凡作刑罚，轻无赦。</p>
<p>“作”者，以意作之；谓五刑五罚之外，别制刑具及增减罚锾也。虽所作者轻，犹必诛而无赦，其酷重殃民者愈可知已。盖刑以惩恶，先王不得已制为定法，固有不必尽用者，苟惟一时之嗔怒，为机巧苛暴而莫之禁，则人操杀人之权而害有不可胜言者。后世笞杖之外，别有夹拶、竹篦、木棒，以为有司饰怒之具，更立罚谷、罚木之法，恣墨吏之囊橐，诬上行私，毒遍天下，其亦可哀也夫。</p>
<p>刑者，侀也。侀者，成也。一成而不可变，故君子尽心焉。</p>
<p>“侀”者，冶人之模也。设其侀模，而器之大小方圆，一因之以成而不变矣。狱辞一定，则生死伤全，于斯而决，是以审法，原情，准理，必交尽而后敢成，惧其不可改也。</p>
<p>右第二十五章。此章记刑法之制，亦简不肖以绌恶之意。刑之与礼，相为出入，而不肖之尤，非刑罚无以惩之。惟一以仁恕公慎行之，则绌恶即以崇德，而交相为用矣。</p>
<p>析言破律，乱名改作，执左道以乱政，杀。</p>
<p>“析言”者，横执先圣之法言、据一字一句而倡为教宗也。“律”，法也。“破律”者，坏先王立教之常法，荡闲越检以诱人易从也。析言则名爽于实，破律则恣作不忌，生于言而成于政，异端之所以为天下贼也。凡右顺左逆，“左道”，逆道也。</p>
<p>作淫声、异服、奇技、奇器以疑众，杀。</p>
<p>“淫声”者，轻损律吕，过为清哀之音也。“异服”，制度诡异以自标致也。“奇技”，机巧非常之术。“奇器”，形模纤怪之器。“疑众”，谓使人惊羡，反疑先王之制为不善也。</p>
<p>行伪而坚，言伪而辨，学非而博，顺非而泽，以疑众，杀。</p>
<p>“伪”者，本以窃名觊利为心而假托于道也。“坚”而“辨”，则人不易测矣。“非”者，邪说诐行。“博”，以济其辨。“泽”，美润意以饰其坚也。“疑众”者，令众人疑之为君子。此乡愿之实而行异端之教者也。</p>
<p>假于鬼神、时日、卜筮以疑众，杀。</p>
<p>“假”，谓心为奸利而托术以行也。“疑众”者，使众无定志，见义不为，枉道避祸。</p>
<p>此四诛者，不以听。</p>
<p>“以”，用也。“听”，谓许其申诉。凡此四者，智力足以文奸，从而听之则邪说得逞，小则幸免，大则反为所惑矣。异端邪说之兴，揆其所自，皆缘名利之私，而及乎人之已后，则迷妄狂逞，不复自知其陋，而雄长乎俦伍之中，非圣惑民，生心害政，无所不至矣。朱季友、李贽之所以允即天刑，而莫之恤也。抑时日、卜筮，先王之所不废，且其说浅鄙，宜若无大害者，而必置之上刑，将无过与？乃先王之为此者，习有世业，官有恒守，用之有时，决之以义，而后世术家之言，多设拘忌，不顾事理之缓急；尤其大者，莫如择葬地、葬日之法，繁立死亡破败之名、以怖庸愚，卒至露其亲之骴赂，为虫兽野烧之所残灼；抑或已葬而迁，刲裂白骨，为灰烬，则其罪恶之大，直不容于死，然后知先王制法以遏乱原，刑虽重而非过也。后世天子颁历，不以农事功役之兴辍为重，而登术士建、除、德、贵、刑、厌、宜、不宜之猥说，率天下以从觊幸规避之邪恶。教之衰也，有自来矣。</p>
<p>凡执禁以齐众，不赦过。</p>
<p>“凡”，谓上四诛之禁也。四者之禁，本以齐民，不但为之首者杀无赦，虽愚民无知而误习之，疑在过失之科，可从末减，而无从之者，则首者之邪不成，故不以过误而矜宥之也。</p>
<p>右第二十六章。此章记一道德以同俗之制。邪说息，则正道自明，而风俗美矣。</p>
<p>有圭、璧、金璋不粥于市，命服、命车不粥于市，宗庙之器不粥于市，牺牲不粥于市，戎器不粥于市。粥，余六反，下同。</p>
<p>“金璋”，以金饰璋为裸器也。圭、璧、金璋言“有”者，先世受赐有之，子孙贫贱而粥之也。“宗庙之器”，祭器。凡圭璋、车服、祭器，或贫者须粥，则入于玉府、泉府，官为售之也。“牺牲不粥”，谓皆须自豢养，不买之以充也。重器、利器，威福所凭，粥于市则亵之矣。</p>
<p>用器不中度，不粥于市。兵车不中度，不粥于市。布帛精粗不中数，幅广狭不中量，不粥于市。奸色乱正色，不粥于市。中，如字。量，吕张反。</p>
<p>“用器”，谓农工之器及盘盂筐筥之属。“中”，当也；谓恰合也。“兵车”，兵及车也。上言“戎器不粥”，而此得粥兵者，戎器，甲胃，戎车，此则民间所用弓矢剑矛以佩以猎者也。“车”，大车。“数”，升缕之多寡也。凡八十缕为升，升之多寡，寡不过衰，多不过朝服也。“幅”，广二尺二寸。“量”，亦度也。“奸色”，间色。“乱正色”，染令似正色也。凡此皆以一制度而利民之用也。</p>
<p>锦文珠玉成器，不粥于市。衣服饮食，不粥于市。</p>
<p>“成器”，谓裂锦文为帷帘，剥珠玉饰器玩也。不粥者，以纳民于俭。“饮食”，人当自炊烹之，不粥者，训勤也。</p>
<p>五谷不时，果实未孰，不粥于市。木不中伐，不粥于市。禽兽鱼鳖不中杀，不粥于市。中，如字。</p>
<p>“五谷不时”，谓新谷郁养强熟者。“孰”与“熟”通。凡此皆欲使长养成用而惩其暴殄也。</p>
<p>关执禁以讥，禁异服，识异言。识，申志反。</p>
<p>“关”，司关，亦或谓之关尹，处界上关门。“讥”，诘也。本国之人衣服既使有章，自远来者或服非法之服，则令改服而人，恐其导民于奇衣也。“异言”者，声音称谓之不同，自远来者，各如其方言，虽不能令改易，必辨其所自来而记之，则知其为何方之人，有犯则便摄按之也。</p>
<p>右第二十七章。此章记齐八政以防淫之制。略举其大端，而其他可以类推也。</p>
<p>大史典礼，执简记，奉讳恶；天子齐戒受谏。大，他盖反。恶，乌路反。齐，侧皆反。</p>
<p>“典”，司也。“礼”者，立国之大经大法。“简记”，以简牍记人君之言动也。“讳”者，日月星辰之眚异，国所秘忌。“恶”者，水旱凶札之菑害，可骇恶者也。“奉”，谓有则进闻之君，令修德以弥灾也。皆岁终汇闻之，而王齐戒以受之。盖人主之职，守礼法，慎言动，谨天戒，犹冢宰三司百官之有岁成也。一以百官受质之礼受之，立敬自上，而下莫敢不敬也。</p>
<p>司会以岁之成质于天子，冢宰齐戒受质。会，古外反。</p>
<p>“司会”，冢宰之属，掌六典以贰冢宰。“成”者，所举行之绩，如今磨勘刷卷之法也。冢宰之所以治百官者，一岁之所行，司会皆勾稽其事效之举废，籍之告于王，听殿最焉。冢宰不自质而司会质者，既所以尊冢宰，抑以旁稽而便于纠按也。“受质”者，王受其成而质正之，因以报下而行其殿最，冢宰受而承之也。一岁之功过，王命之予夺，皆于此焉。故齐戒而受，示省过奉法之意。</p>
<p>大乐正、大司寇、市，三官以其成从质于天子，大司徒、大司马、大司空齐戒受质。</p>
<p>大乐正司教，故从大司徒。大司寇司刑，兵刑用合，故从大司马。市司财用，故从大司空。“从”者，司徒、司马、司空各以其成质于天子，而三官各因以其成附之而质也。三司既各有其质而又遥领三官，若今钦天监、行人司遥属礼部之类。言“从”，则三司之自以其成质于天子可知。言三司“齐戒受质”，则三官之亦齐戒而受亦可以互见矣。</p>
<p>百官各以其成质于三官，大司徒、大司马、大司空以百官之成质于天子，百官齐戒受质。</p>
<p>百官之所司，分职不一，而其大纲则教也、刑也、用也而已。故其成质于乐正、司寇、市，三官各为稽勘，乃以升于三司而质于天子。百官之务繁，故以次质正而后天子听之也。此章所记与《周礼》多不合，惟司会一官则与《周礼》无异。若此类，皆汉之博士酌三代之制而参互成之，为一王之法，不必辨其孰为夏，孰为殷、周也。</p>
<p>然后休老劳农，成岁事，制国用。劳，力报反。</p>
<p>“休”，养也。“劳农”者，蜡而饮烝也。“成”，颁成式也。“岁事”，来岁之事。“国用”，来岁之用也。凡质成之典，于岁终举行；今岁之政已登，来岁之事未致，故以其暇行养老劳农之事，与民休息，而预定来岁之政令，以待施行也。</p>
<p>右第二十八章。此章记岁终质成之制，盖亦一道德、齐八政之意。而章末言休老劳农，则以起下章养老恤孤之旨。盖百官之治，岁有恒考，而天子躬敬于上以使莫不敬，则治统一而道统亦一。一岁之成，又莫非八政之绩，一质于王，则守法趋事，政不乱而俗不淫矣。</p>
<p>凡养老，有虞氏以燕礼，夏后氏以飨礼，殷人以食礼，周人修而兼用之。食，祥吏反。</p>
<p>养老之礼，记传不一，要即以下文证之，则国老、庶老之养是已。“燕”者，一献之礼，献酬毕，坐而饮酒无算爵，其义主于爱。“飨”者，体荐而不食，爵盈而不饮，立而不坐，其义主于敬。“食”者，以食为主，酳而不酢，侑以币，为义主于惠。兼而用之者，合三者而损益之，始以飨礼接之，次以食礼养之，终以燕礼乐之也。</p>
<p>五十养于乡，六十养于国，七十养于学，达于诸侯。</p>
<p>“乡”，乡学。“国”，小学，在国中。“学”，大学也。五十则可养于乡矣，六十则可养于小学矣，七十则可养于大学矣。乡之养，乡大夫主之；小学之养，大司徒主之；大学则天子之所亲养也。必于学者，立教之本从孝悌始也。“达于诸侯”者，诸侯养老之礼上均于天子，孝为德本，无贵贱一也。</p>
<p>八十拜君命，一坐再至，瞽亦如之。九十使人受。</p>
<p>养老之礼虽致敬爱而献酬繁，至八十则年弥高而不当复烦其筋力，故天子使人具飨食之牢鼎羞币，致于其家以养之。“拜君命”者，必再拜稽首而重烦老者之兴伏，故一跪而首再至地，示有再拜而已，抑不稽首也。瞽难备礼，其拜君命亦然，皆所以优之也。九十则使其子弟拜受，不亲拜矣。</p>
<p>五十异，六十宿肉，七十贰膳，八十常珍。九十饮食不离寝，膳饮从于游可也。</p>
<p>“”，粮也。“异”者，精疏异也。“宿”，预具也；每日皆预具之，不使绝肉也。“贰”，副也；食辄有副，以待少顷之复进也。“珍”，八珍，详见《内则》。“常”者，恒具之也。“游”，偶有游观也。膳饮从游，君子所耻，惟至九十斯可矣。自此以下六节皆言老者需养于其家之事。惟王者躬行于上，而修明其礼以敬国人，抑必家给人足，俾足以尽其仰事之实。孟子所谓“制其田里，教之树畜，导其妻子，使养其老”，正此之谓。不然，徒修庠序养老之文而冻馁积于下，亦何以为王政哉！</p>
<p>六十岁制，七十时制，八十月制，九十日修。惟绞衾冒，死而后制。</p>
<p>谓送终之具也。“制”者，子孙为制之。岁、时、月，各有所制，先其重且难者，后其轻且易者，到于八十而备矣。“日修”者，频展视之，缮治其未致者也。“绞”，用幅布，裂其末以收束敛衣，使坚实。“”，罩被，在绞内，大敛用之。“衾”，敛衾，敛毕以覆尸者。“冒”，所以韬尸者，在绞外，制如直囊，上曰质，下曰杀，以杀韬尸而上，次以质韬之而下。四者所谓一日二日而可为，故不忍预制之也。送终之具，必于预制，盖不特致慎以勿悔，而触目惊心，深动其爱日之诚以尽其孝养者，自有不容苟焉者矣。</p>
<p>五十始衰，六十非肉不饱，七十非帛不暖，八十非人不暖，九十虽得人不暖矣。暖，况远反。</p>
<p>言其需养之日甚也。</p>
<p>五十杖于家，六十杖于乡，七十杖于国，八十杖于朝。九十者，天子欲有问焉，则就其室，以珍从。七十不俟朝，八十月告存，九十日有秩。朝，直遥反。</p>
<p>“杖于乡”者，饮射则杖也。“杖于国”，见士、大夫而杖。“杖于朝”者，对君而杖；《祭义》云“七十杖于朝”，与此异者。彼谓致仕者，此则致仕不听而尚立于朝者也。“珍”，美膳也。天子就问，则诸侯可知已。“不俟朝”者，时或朝君，不待朝礼毕而先退也。“告存”者，以君命往存问而致膳饩也。“秩”，常也；谓日致膳羞以为常也。</p>
<p>五十不从力政，六十不与服戎，七十不与宾客之事，八十齐丧之事弗及也。政，诸盈反。与，羊洳反。齐，侧皆反。</p>
<p>“力政”，力役之征。“服戎”，任戎事。先停力政后免服戎者，力征劳久，戎事劳暂，而兵戎为国之大故也。“宾客之事”，谓为使介若摈。“齐丧弗及”者，老而传，则不为丧祭之主，君有丧祭亦不执事也。</p>
<p>五十而爵，六十不亲学，七十致政，惟衰麻为丧。</p>
<p>“爵”，始命为大夫。“亲学”，谓入学肄习。“惟衰麻为丧”，饮酒食肉处于内也。</p>
<p>有虞式养国老于上庠，养庶老于下庠。夏后氏养国老于东序，养庶老于西序。殷人养国老于右学，养庶老于左学。周人养国老于东胶，养庶老于虞庠，虞庠在国之西郊。</p>
<p>“国老”，七十以上；“庶老”，六十以上；皆齿德并优者。“养”，上文所谓“燕”“飨”“食”也。“上庠”“东序”“右学”“东胶”，皆大学。“下庠”“西序”“左学”“虞庠”，皆小学。“右”，西也。“左”，东也。“郊”，近郊，在王城二十五里之内。四代大小学之异，或东或西．或国中或郊外，因时王之制，其实一也。</p>
<p>有虞氏皇而祭，深衣而养老。夏后氏收而祭，燕衣而养老。殷人冔而祭，缟衣而养老。周人冕而祭，玄衣而养老。</p>
<p>“皇”“收”“冔”“冕”，皆冠名。祭言冠以统衣，养老言衣以统冠，互文也。“深衣”“缟衣”，大略相同，皆白布为之，裳不殊色。“燕衣”，君与群臣燕之服，与“玄衣”皆缁衣素裳，其冠则皆玄冠也。四代文质之异，虽所尚不同，而祭则尽饰以崇其先，养老则虽天子而服士服，不以贵临之，其义一也。</p>
<p>凡三王养老皆引年。八十者，一子不从政。九十者，其家不从政。政，与“征”同，诸盈反，下同。</p>
<p>“引年”，谓称引比户而算其长老之年齿也。既行养老之礼，则因遍考国中老者年之递增，以复除其征役，使得自养其老也。“其家”，谓其众子若孙籍夫家之征者。七十以下则书其年，以待及期而复除。</p>
<p>废疾非人不养者，一人不从政。父母之丧，三年不从政。齐衰、大功之丧，三月不从政。将徙于诸侯，三月不从政。自诸侯来徙家，期不从政。养，余亮反。齐，子斯反。衰，七雷反。期，居之反。</p>
<p>此承上引年复除而推言凡所复除之政，以明恤孤独逮不足之制，与养老同者也。“一人”，谓若无子孙则其亲属收养之者。“诸侯”，以王畿言，在侯国则邻邦也。“将徙”者，有故而迁，先告于乡，遂，因除其三月之征，悯其将去之劳也。“自诸侯来徙”而言“家”者，必其定志立家于此，而后复除之也。“期不从政”，以使得治其生计也。</p>
<p>少而无父者谓之孤，老而无子者谓之独，老而无妻者谓之矜，老而无夫者谓之寡。此四者，天民之穷而无告者也，皆有常饩。矜，与“鳏”同，古顽反。少，诗照反。</p>
<p>“天民”，天下之民也。“饩”，以廪粟。</p>
<p>喑、聋、跛、蹙、断者、侏儒句，百工各以其器食之。断，都管反。食，祥吏反。</p>
<p>一足废曰“跛”。两足痹曰“蹙”。“断”，折也；谓脊折而伛者。“侏儒”，短小不成形者。“器”，能也。“食”，稍食。矜不成人者，不忍绝之于人理，皆使执事于百工之肆，随能致功而受稍食。《国语》所谓“侏儒扶庐，矇瞍修声，聋聩司火”是已。此二节所谓恤孤独以逮不足也。</p>
<p>道路，男子由右，妇人由左，车从中央。</p>
<p>道有三途，车辙两旁，徒行之路也。“男子由右”者，地道尚右也。“左”“右”皆以路门为准，东为左，西为右。记此者，以志道路之有常，起下文让行分任之意。</p>
<p>父之齿随行，兄之齿雁行，朋友不相逾。轻任并，重任分，斑白者不提挈。</p>
<p>“雁行”，迤而相次也。“不相逾”，并行也。“任”，所负荷也。“并”，谓己先负任，又取长者所任合而负之也。“分”者，亦己先负任，不能复并，为长者减半代负之也。此谓遇于道而代之。“斑白不提挈”，则子弟必代之，不使提契于道也。此言人君养老以至孝，则民皆感发兴起而老老长长之教达矣。</p>
<p>右第二十九章。此章记养老恤孤之制，盖立教之本而六礼七教之所自惇也。</p>
<p>君子耆老不徒行。庶人耆老不徒食。</p>
<p>“君子”，有爵者。“徒行”，无车。“徒食”，无肉。老者以安饱为宜，不特为之子孙者当致孝以奉之，而苟所得为过于俭吝，以自劳困，亦非所以崇天年而自安其土也。</p>
<p>大夫祭器不假。祭器未成，不造燕器。</p>
<p>“祭器不假”者，天子之大夫及诸侯之大夫有采地者也。诸侯之大夫无采地者，则以渐成之，“未成”，假之可也。不先造燕器，以专力于祭器，期必成尔。“燕器”，宾客之器；“不造”，则己所服用可知已。先王为天下制用，酌奢俭之中，使各修其应得，所以顺人情，行典礼，纳诸无过不及之地而为荡平之矩也。</p>
<p>右第三十章。此章承上章养老致孝而推言之，以记王者为下制用之礼；盖亦修礼明教齐政之事。文虽略举，而因此准之，则王制之施于下者可类通矣。</p>
<p>方一里者为田九百亩。方十里者为方一里者百，为田九万亩。方百里者为方十里者百，为田九十亿亩。方千里者为方百里者百，为田九万亿亩。</p>
<p>“里”，皆以田言之，九百亩为一里。地形龃龉，各截补如数也。凡此诸数，皆以开方法准之可知。九十亿者，十万为亿，九百万也。九万亿者，巨万为亿，九万万也。凡数有小有巨，十千为万，十万为亿，谓之小数。十千为万，万万为亿，谓之巨数。万亿者，别于小亿之名，犹言巨亿，以小亿计之，为九千亿，非谓万其亿也。记此以为建国受禄之张本。</p>
<p>自恒山至于南河，千里而近。自南河至于江，千里而近。自江至于衡山，千里而遥。自东河至于东海，千里而遥。自东河至于西河，千里而近。自西河至于流沙，千里而遥。西不尽流沙，南不尽衡山，东不尽东海，北不尽恒山，凡四海之内，断长补短，方三千里，为田八十万亿一万亿亩。断，都管反。</p>
<p>恒山，在今山西浑源州。南河，河在南，在今卫辉、怀庆之间。江者，滨江为界，在今湖广荆、岳间。衡山，在今湖广衡山县。东河，河在东，在今河南归、睢间。东海，海在东，在今山东沂州、直隶、安东间。西河，河在西，在今山西河曲县境。流沙，在今甘州卫西。“近”，不足；“遥”，有余也。“不尽”者，谓中国之地，北有幽、蓟、忻、代，南有零、桂，东有登、莱，西有酒泉，不尽于上所记，而以此为率也。“八十万亿一万亿”，谓八十一万万也。再言“万亿”者，记巨数之法不以十统万亿，故别言之也。</p>
<p>方百里者为田九十亿亩，山陵、林麓、川泽、沟泽、城郭、宫室、途巷，三分去一，其余六十亿亩。去，起吕反。</p>
<p>“方百里”，谓侯国也。“沟泽”，田间水道。“涂”，经涂。“巷”，曲巷。“去”，除也。此据建国之异说而言之也。封建以田制国，方百里之国授以提封万井，而山林、泽沟、城巷、官室不在算中。若以地界为率，则山泽所占广狭之殊相去倍蓰，或不逮三分之一，或倍过之，何以为准？且建国必因山川之形势，而非可蓦山跨水以求其必方。记者因世儒拘方之传说有如此者，聊为记之，实不然也。</p>
<p>古者以周尺八尺为步，今以周尺六尺四寸为步。古者百亩当今东田百四十六亩三十步。古者百里当今百二十一里六十步四尺二寸二分。当，丁浪反。</p>
<p>“今”，谓汉文武帝时；汉承六国亡秦之敝，苛取于民，短狭其步亩以厚敛之。文帝之世，群臣请改其制而谦让未遑，惟蠲除以为惠而已。至孝武之时，乃反古步法而加二百四十步为亩，施及于今矣。司马温公云周尺当今尺五寸五分弱，则八尺者宋尺四尺四寸弱，适当中人之一步矣。“东田”，犹言南亩，汉人名田之辞也。“百亩”，以开方积实算之。“百里”，以一方广径算之。然此所记，以其法算之而加减焉，皆不合，未知其解，或传写之讹也。今以开方算百亩，则古田百亩当汉初田百五十六亩二十五步。以一方广径之积算百里，则古百里当汉初一百二十五里。若以开方计百里之田，则古百里之田九十亿亩当汉初田一百四十亿六万二千五百亩，以里法约之，得一万五千六百二十五井也。</p>
<p>方千里者为方百里者百，封方百里者三十国，其余方百里者七十。又封方七十里者六十，为方百里者二十九，方十里者四十，其余方百里者四十，方十里者六十。又封方五十里者百二十，为方百里者三十，其余方百里者十，方十里者六十。</p>
<p>此言八州州方千里封国之制，以开方积实法除之可知。大国三十，每国去田九百万亩，共去田二万七千万亩。次国六十，每国去田四百四十一万亩，共去田二万六千四百六十万亩。小国百二十，每国去田二百二十五万亩，共去田二万七千万亩。凡二百一十国，共去田八万零四百六十万亩，余田九千五百四十万亩。以里计地者，实以田计封，皆取足于九万亿亩之中者也。</p>
<p>名山大泽不以封，其余以为附庸、间田。诸侯之有功者，取于闲田以禄之；其有削地者，归之间田。</p>
<p>“名山大泽不以封”，则方百里为田六十亿万之说不立矣。以间田禄有功之侯，所谓加地进律也。“削地”者，不敬之罚。间田之赋税，当其未赐则天子收之。</p>
<p>天子之县内，方千里者为方百里者百。封方百里者九，其余方百里者九十一。又封方七十里者二十一，为方百里者十，方十里者二十九，其余方百里者八十，方十里者七十一。又封方五十里者六十三，为方百里者十五，方十里者七十五，其余方百里者六十四，方十里者九十六。</p>
<p>公地九，去田八千一百万亩。卿地二十一，去田九千二百六十一万亩。大夫地六十三，去田一万四千一百七十五万亩。共去田三万一千五百三十六万亩。余田五万八千四百六十四万亩，则以共官御及禄士。</p>
<p>右第三十一章。此章释第三章分地建国之制而以算法详之者也。自第三十章以上皆《王制》之正文，此章以下至末，则因前文名例之未悉者而为释之。古之著书者具有此体，前为经而后为传也。</p>
<p>诸侯之下士禄食九人，中士食十八人，上士食三十六人，下大夫食七十二人，卿食二百八十八人，君食二千八百八十八人，次国之卿食二百一十六人，君食二千一百六十人。小国之卿食百四十四人，君食千四百四十人。食，祥吏反。</p>
<p>“诸侯”，侯国也。每食一人，给粟三十六鬴。其授田者，每食九人，而当公田百亩，则授以一井之地，以其公田为禄入也。</p>
<p>次国之卿，命于其君者，如小国之卿。</p>
<p>食百四十四人。</p>
<p>右第三十二章。释第一章侯国授禄之制。</p>
<p>天子之大夫为三监，监于诸侯之国者，其禄视诸侯之卿，其爵视次国之君，其禄取之于方伯之地。方伯为朝天子，皆有汤沐之邑天子之县内，视元士。下“监”字，古衔反。为，于伪反。朝，直遥反。</p>
<p>三监之禄，薄于内大夫者，重内而抑外也。其爵尊于内大夫者，重王命也。“汤沐”，谓为次舍，治仪容也。“视元士”者，如附庸，方三十里，为田八十一万亩。</p>
<p>右第三十三章。释第三章第四章之制，而详其禄赐之等。</p>
<p>诸侯世子世国，大夫不世爵。使以德，爵以功。</p>
<p>“世子”，元子之誓于天子者。“大夫”，谓天子之大夫也。“使”者，授以职而为士。“爵”，乃进为大夫。“德”者，立身制行之善。“功”者，当官任职之绩。此通大夫、士之子而公选之。</p>
<p>未赐爵，视天子之元士，以君其国。</p>
<p>谓诸侯之嗣子初即位者。“赐爵”者，朝于天子而后命之。“视元士”，谓车服礼秩之等。“君其国”者，主祭祀，临臣民也。</p>
<p>诸侯之大夫不世爵禄。</p>
<p>内诸侯禄也。诸侯之大夫不得视之。</p>
<p>右第三十四章。释第六章内外嗣禄之异制，而推广言之。</p>
<p>六礼：冠，婚、丧、祭、乡，相见。冠，古乱反。</p>
<p>“乡”有饮有射而通为一者，射亦必燕也。“六”者，天子达于士庶之礼，故司徒设之，以教士而节民性也。</p>
<p>七教：父子、兄弟、夫妇、君臣、长幼、朋友、宾客。长，丁丈反。</p>
<p>七者性所具知具能而以为教者，盖修率性之道而即教也。</p>
<p>八政：饮食、衣服、事为、异别、度、量、数、制。</p>
<p>“饮食”有节，“衣服”有章。“事为”者，四民之业。“异别”者，男女之防。“度”以知长短。“量”以计多少。“数”以记分合。“制”者，宫室、车器、质文、尊卑之则也。八者皆有画一之制，所谓“齐之以防淫”也。</p>
<p>右第三十五章。此章因第二十二章有其目而未详，故列言以释之。此篇之义以前七章为立教之统宗，第二十二章为立教之纲领，故记者详为释之以附其后，而此篇之旨趣要归亦可因是而见矣。</p>
<p>《礼记章句》卷五终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
