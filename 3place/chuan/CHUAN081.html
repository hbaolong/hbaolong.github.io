<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书081-2025年6月25日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书081-2025年6月25日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷十九">礼记章句卷十九</h4>
<p>乐记</p>
<p>乐之为教，先王以为教国子之本业，学者自十三以上莫不习焉。盖以移易性情而鼓舞以迁于善者，其效最捷，而驯至大成，亦不能舍是而别有化成之妙也。推而用之，则燕飨、祭祀、饮射、军旅、人神、文武，咸受治焉，是其为用亦大矣。周之衰也，郑、卫之音始作，以乱雅乐。沿及暴秦，焚弃先王之典章，乐文沦替，习传浸失。汉兴，雅、郑互登，莫能饬定，而六代之遗传，仅托于学士大夫之论说。故戴氏承其敝缺，略存先儒所论乐理之言，辑为此篇，而乐之器数节度，精微博大者，亦未从而考焉。以故授受无资而制作苟简，教衰治圮，民乱神淫，胥此之由矣。学者览此篇之旨，将以窥见制作之精意，而欲从末由，可胜悼哉。自汉以降，古乐愈失，惟是律吕之制，钟镛之器，犹有存者。沿及胡瑗、范镇之流，犹得仿佛而为之说；而女真躏宋，仅存之器，熸焉无余，虽有圣人，亦无所凭藉以修复，而胡部之奸声，北里之淫曲，充斥乎朝野。有志之士，三复此篇之义，粗得其大意而无以征之，亦徒守旧闻，以存什一于千百而已。乃此篇之说，传说杂驳，其论性情文质之际，多淫于荀卿氏之说而背于圣人之旨，读者不察，用以语性道之趣，则适以长疵而趣妄。故为疏其可通者，而辨正其驳异者，以俟后之君子。凡三十七章。</p>
<p>凡音之起，由人心生也。人心之动，物使之然也。感于物而动，故形于声。</p>
<p>“音”，宫商角徵羽之相应合者也。“物”，事也。心有合离攻取，因事物之同异从违而喜怒哀乐征见于声响；凡口之所言，气之所吹，手之所考击之节，皆其自然之发也。</p>
<p>声相应，故生变。</p>
<p>声音之道，唱则必随，抑则必扬，自然相应。必变于其前，未有往而不返，同而得和者也。</p>
<p>变成方，谓之音。</p>
<p>“方”，法也。所变者，虽极乎至赜，而一往一返，或损而清，或益而浊，要各有法以相与为类，则五音概之矣。</p>
<p>比音而乐之，及干、戚、羽、旄，谓之乐。</p>
<p>“比”，次也。乐之，谓播之于八音也。“干”，盾；“戚”，斧。武舞所执。“羽”，翟羽；“旄”，旄牛尾。文舞所执。声动而形随，形动而所执之器必肖其容，声容合而乐备矣。</p>
<p>右第一章。此章推乐之所自生因于人心之动几，固乐理之自然，顾其曰：“人心之动，物使之然”，则不知静含动理，情为性绪，喜怒哀乐之正者，皆因天机之固有而时出以与物相应，乃一以寂然不动者为心之本体，而不识感而遂通之实，举其动者悉归外物之引触，则与圣人之言不合，而流为佛、老之滥觞，学者不可不辨也。</p>
<p>乐者，音之所由生也，其本在人心之感于物也。是故其哀心感者，其声噍以杀；其乐心感者，其声啴以缓；其喜心感者，其声发以散；其怒心感者，其声粗以厉；其敬心感者，其声直以廉；其爱心感者，其声和以柔。杀，所界反。“其乐”之“乐”，卢各反。啴，昌善反。</p>
<p>“感于物”，谓喜怒哀乐爱敬之心皆因物而起。其说与《告子》“彼长而我长之”之意略同。“噍”，急也。“杀”，渐弱而不继也。“啴”，宽绰貌。“发”，不留也。“散”，不收也。“廉”，分明有廉隅也。敬慎于发声，爽洁而无萦绕，故直以廉。“和”，悦也。六者皆以人声而言，推之八音，其理一也。</p>
<p>六者非性也，感于物而后动。</p>
<p>记者之意，以寂然不动者为性。六者，情也，则直斥为非性矣。</p>
<p>是故先王慎所以感之者，故礼以道其志，乐以和其声，政以一其行，刑以防其奸。礼乐刑政，其极一也，所以同民心而出治道也。“道其”之“道”，徒到反。行，胡孟反。</p>
<p>“道”，引也；引其志于正也。“同”，齐也。“出”，犹建也。</p>
<p>右第二章。此章言先王制乐之意，推之礼与刑政而皆协于一，其论韪矣。抑尝论之，喜怒哀乐之发，情也。情者，性之绪也。以喜怒哀乐为性，固不可矣，而直斥之为非性，则情与性判然为二，将必矫情而后能复性，而道为逆情之物以强天下，而非其固欲者矣。若夫爱敬之感发，则仁义之实显诸情而不昧者，乃亦以为非性，是与《告子》“杞柳桮棬”之义，释氏“本来无一物”“缘起无生者”同矣。至云“先王慎所以感之”，而礼乐刑政以起，则又与荀子之言相似。盖作此记者，徒知乐之为用，以正人心于已邪，而不知乐之为体，本人心之正而无邪者，利导而节宣之，则亦循末而昧其本矣。</p>
<p>凡音者，生人心者也。</p>
<p>音由人心而生，而逮其声之已出，则入耳警心，而心还因以生，邪者益邪，正者益正，而治乱分矣。</p>
<p>情动于中，故形于声。声成文，谓之音。</p>
<p>“声”，质也。“音”，文也。文因质生，而文还立质也。</p>
<p>是故治世之音安以乐，其政和；乱世之音怨以怒，其政乖；亡国之音哀以思，其民困。声音之道，与政通矣。乐，卢各反。思，息利反。</p>
<p>安乐之感，情平而事得其序，政益和矣。怨怒之感，情激而上下相戾，政益乖矣。哀思之感，情疲而偷，民益困矣。音由世之治乱而异，而还感人心，复生治乱。“通”者，互相因之谓。</p>
<p>宫为君，商为臣，角为民，徵为事，羽为物。徵，陟里反，下同。</p>
<p>“为”者，言乎其应也。重以统轻，大以生小，故宫之数八十一而为君。君统臣，臣统民，民立事，事理物，极乎羽之四十八而损益穷矣。此相统之序也。若其相生之序，则宫下生徵，徵上生商，商下生羽，羽上生角。</p>
<p>五者不乱，则无怗之音矣。</p>
<p>此言五音和顺之应。“不乱”，谓其音各正而相为唱和，无夺伦也。“怗”，敝败不成章之貌。音不怗，则君明、臣良、民安、事序、物阜应之矣。</p>
<p>宫乱则荒，其君骄；商乱则陂，其官坏；角乱则忧，其民怨；徵乱则哀，其事勤；羽乱则危，其财匮。陂，彼义反。</p>
<p>此言五音不和之应。“荒”，散漫也。“陂”，偏也。“坏”，职不修也。“忧”，沉滞也。“勤”，烦苦也。“危”，尖侧也。财者因物而有，物不成则“财匮”矣。荒、陂、忧、哀、危五音之失其理也。一音不正则四音交累而不和矣。凡治乱之数皆先见于音，音之或和或乖，感人情物理而必应之。隋王令言听宫声之不返，而知杨广之必死于江都，盖此理也。</p>
<p>五者皆乱，迭相陵，谓之慢；如此，则国之灭亡无日矣。郑、卫之音，乱世之音也，比于慢矣。比，毗义反。</p>
<p>“五音皆乱”，谓损益失数，或下侵，或上犯，互相陵夺也。“慢”，谓不修也。音不修必流于过清，清激则哀以思，所谓“亡国之音”也。周衰，郑、卫之声始作，天下习之，于是王室陵迟，终于亡而不振。“比”，近也。近于慢，则近于亡矣。音以地名者，犹今腔之有昆、浙然。</p>
<p>桑间濮上之音，亡国之音也。其政散，其民流，诬上行私而不可止也。</p>
<p>桑间，《诗》所谓“桑中”。濮上，濮水之上，于周为卫地，纣之畿内也。纣作靡靡之音，流及后世。“政散”者，徵声滥。“民流”者，角声荡也。音之所感，人心应之，下欺其上，各营其私，而不相辑睦，成乎风俗，虽有峻法，莫能禁止也。</p>
<p>右第三章。</p>
<p>凡音者，生于人心者也。</p>
<p>音由人心之喜怒哀乐而生，则即情以体之而贞淫见矣。</p>
<p>乐者，通伦理者也。</p>
<p>“伦”，各为类也。“理”，相生之条理也。乐之成也，虽极乎变，而皆由伦理通之，则循其伦理以察之，而乐之得失彰矣。</p>
<p>是故知声而不知音者，禽兽是也；知音而不知乐者，众庶是也。惟君子为能知乐。</p>
<p>呼则前，叱则却，禽兽之知声也。一激一扬，一唱一和，歌谣之中五音存焉，众庶之知音也。合其伦理，审其通变，以征其心政，惟君子能之。</p>
<p>是故审声以知音，审音以知乐，审乐以知政，而治道备矣。是故不知声者，不可与言音；不知音者，不可与言乐。</p>
<p>知声者或不能知音，而音在声中，审声而音察矣。知音者或不能知乐，而乐者音之通，审音而乐叙矣。乐审则因其和怨哀思而知政之得失，以治人之情而图治之道尽矣。</p>
<p>知乐则几于礼矣。</p>
<p>“几”，近也；言礼之精意亦不远也。乐以知政之得矣，推礼之合否，知乐则亦知礼矣。</p>
<p>礼乐皆得，谓之有德。德者，得也。</p>
<p>喻其微而得之于心，非徒外修其文也。</p>
<p>右第四章。</p>
<p>是故乐之隆，非极音也；食飨之礼，非致味也。食，禅吏反。</p>
<p>“隆”，盛也。“极”，亦致也，谓备其美。“食”，馈食；四时之常祭。“飨”，大飨，祫祭也。</p>
<p>《清庙》之瑟，朱弦而疏越，壹倡而三叹，有遗音者矣。越，户括反。</p>
<p>谓不极音也。《清庙》之瑟，谓禘祫而升歌《清庙》，以瑟和之也。“朱弦”，练丝弦，张之柔缓而声浊，“越”，瑟底孔。“疏”，刻令两端相通，使音迟也。壹，“专”也。“倡”，发句。“叹”，引其余音。一人专歌而三人叹之，声不尽矣。“遗”，不尽也。</p>
<p>大飨之礼，尚玄酒而俎腥鱼，大羹不和，有遗味者矣。“大羹”之“大”，他盖反。和，胡卧反。</p>
<p>谓不致味也。“腥”，生也；三牲及鱼，皆以生者献也。</p>
<p>是故先王之制礼乐也，非以极口腹耳目之欲也，将以教民平好恶而反人道之正也。好，呼报反。恶，乌路反。下同。</p>
<p>“口腹耳目之欲”，或顺或逆，流激而成不正之好恶，以和平冲澹养之，则好恶各安其节，而人所以异于禽兽者，反其天则矣。</p>
<p>右第五章。</p>
<p>人生而静，天之性也；感于物而动，性之欲也。物至知知，然后好恶形焉。好，乌报反。恶，乌路反。下同。</p>
<p>“欲”，谓情也。“知知”，谓灵明之觉因而知之也。人具生理，则天所命人之性固在其中，特其无所感触，则性用不形而静。乃性必发而为情，因物至所知觉之体分别遂彰，则同其情者好之，异其情者恶之，而于物有所攻取，亦自然之势也。</p>
<p>好恶无节于内，知诱于外，不能反躬，天理灭矣。</p>
<p>“灭”，亡失也。好恶本性之所发，而吾性固有当然之节，惟不能于未发之时存其节而不失，则所知之物诱之以流。斯时也，大本已失，而惟反躬自修以治其末，则由外以养内，天理犹有存者。苟其不然，纵欲以荡性，迷而不复，而天理亡矣。</p>
<p>夫物之感人无穷，而人之好恶无节，则是物至而人化物也。人化物也者，灭天理而穷人欲者也。夫，防无反。</p>
<p>心存乎所嗜之物，则物之形不舍于心而心徇之。不知有己而惟见其物，是失其所以为人者，而化为所嗜之物也。“穷”，极也。“人欲”，谓一人之私欲。</p>
<p>于是有悖逆诈伪之心，有淫泆作乱之事。是故强者胁弱，众者暴寡，知者诈愚，勇者苦怯，疾病不养，老幼孤独不得其所，此大乱之道也。</p>
<p>“胁”，挟持之。“诈”，绐也。“苦”，凌虐之也。灭理穷欲，各求逞其私，而成乎大乱矣。</p>
<p>是故先王之制礼乐，人为之节。</p>
<p>建中和之极，胥天下之贤愚贵贱，而皆可秉以为节也。</p>
<p>衰麻哭泣，所以节丧纪也；钟鼓干戚，所以和安乐也；婚姻冠笄，所以别男女也；射乡食飨，所以正交接也。礼节民心，乐和民声，政以行之，刑以防之，礼乐刑政四达而不悖，则王道备矣。衰，七雷反。“安乐”之“乐”，卢各反。冠，古乱反。食，祥吏反。</p>
<p>“射”，乡射，大射。“乡”，乡饮酒。食飨，皆以厚宾客之来觐问者。“食”，主食。飨，主饮。“四达”，谓行于天下。“不悖”，互相为用也。先王忧人失其性而制为礼乐以为之节，又以政刑辅之，所以遏人欲之横流，而存其天理也。</p>
<p>右第六章。此章承上章“平好恶”而言，推礼乐刑政之所自设，以著先王立人道之意，可谓明切矣。顾其所论性情心知之际，偏为下愚牿亡天理者而言，而未能推性情同善之原，概以感物之动为欲，而归罪于知，则抑不知喜怒哀乐之本涵于未发之先，逮其已发，而天理之节固存而不昧，则因知发见，要以效其所性之正，非知之诱人迷性而为人欲之倡也。迷其本而但咎其末，则与释氏所云“知见立知，即无明本”，庄周所谓“随其成心而师之”者，意旨无别。此圣学异端之大辨，不可以毫厘差者也。</p>
<p>乐者为同，礼者为异。</p>
<p>比众音而成乐，秩庶物而成礼，体之同异也。翕（是闭合，收拢，可表示合，聚，和顺的意思，另也可指鸟类躯部背面和两翼表面的总称。）大神而和之，辨等杀而差之，用之同异也。</p>
<p>同则相亲，异则相敬。</p>
<p>礼乐作而亲敬行，仁义之用著矣。</p>
<p>乐胜则流，礼胜则离。合情饰貌者，礼乐之事也。</p>
<p>过其情之谓“胜”。同而不饰则逐物而失己，异而不合则矜貌而损情，惟礼乐并行则敬而情有以合，亲而貌有以饰，无二患矣。</p>
<p>礼义立，则贵贱等矣；乐文同，则上下和矣；好恶著，则贤不肖别矣；刑禁暴，爵举贤，则政均矣。好，呼报反。恶，乌路反。</p>
<p>“礼义”，礼之义也。“乐文”，乐之比音以成章者也。二者之功效虽殊，而推其情以达于事，乐之同也。和其所和而不和其所不和，好恶于斯而著焉，好恶著则亲贤而远不肖，乐之所以通于贵贱之等也。礼之别也，刑赏因之以立，刑以禁暴，爵以举贤，人心悦服，其政之均平，礼之所以成乎上下之和也。二者之功一致，仁义之所以并行不悖也。</p>
<p>仁以爱之，义以正之，如此则民治行矣。行，胡孟反。</p>
<p>政均而爱溥，贤不肖别而劝沮以正，仁义并行，而民无不兴起以治其行矣。</p>
<p>右第七章。旧说《乐记》全书二十三篇，盖汉河间献王所辑。今存者十一篇，自第六章以上为乐本，此章以下至第十二章为乐论，自第十三章至第十七章为乐礼，自第十八章至第二十二章“先王著其教焉”为乐施，自“夫民有血气心知之性”至第二十三章之“君子贱之也”为乐言，自“凡奸声感人”至“则所以赠诸侯也”为乐象，自第二十七章至第三十章为乐情，其魏文侯、宾牟贾、师乙各自为篇，而第三十三章以下四章为乐化。今按篇内杂记乐之事理，初无前后分别与所题篇名之义相应者。要此篇为周末汉初诸儒所传论乐之旨，初非一家之言，则旧说之名篇立目固有不相当者，而司马子长《乐书》已杂引《记》文，互有同异，是其出于河间献王之所作亦未可信，故悉置不用而别为章名焉。</p>
<p>乐由中出，礼自外作。</p>
<p>谓心和而后乐以作，礼行而后敬以成也。</p>
<p>乐由中出，故静；礼自外作，故文。</p>
<p>“静”，谓作乐之际，耳目心志一注于乐，不旁动也。“文”，谓五官百骸人己事物交错而成章也。</p>
<p>乐至则无怨，礼至则不争。揖让而治天下者，礼乐之谓也。旧本“乐至则无怨”之上有“大乐必易”“大礼必简”二句，今按文义不相连属。故序定于后。</p>
<p>“至”，行而达之下也。“揖让”，谓行礼奏乐以奉神接人。</p>
<p>暴民不作，诸侯宾服，兵革不试，五刑不用，百姓无患，天子不怒，如此则乐达矣。合父子之亲，明长幼之序，以敬四海之内，天子如此，则礼行矣。长，丁丈反。</p>
<p>治定化行，则礼乐大行之验也。“以敬四海之内”六字，义未详，盖有阙误。</p>
<p>右第八章。仁义礼智之四德，体用具足，皆人性之固有者也。喜怒哀乐自然之节，父子之亲，长幼之序，爱敬之实，根心生色，发于不容已，经礼三百，仪礼三千，皆由此以生焉。岂文饰外物，拘制筋骸，而后生其恭敬哉！学者反求诸己而自得之，则固知其不妄矣。此章乃云“礼自外作”，是其与《告子》任人之言旨趣略同，而诬礼甚矣。至于“乐静礼文”之说，拘牵比拟而无当于至理，盖徒有其言而无其义也。此篇之说，醇疵相杂，而此其尤疵者与。</p>
<p>大乐与天地同和，大礼与天地同节。</p>
<p>“大礼”“大乐”，谓礼乐之极致。缊化生，天地之和也。寒暑成序，天地之节也。</p>
<p>和，故百物不失。</p>
<p>“失”，遗也。与天地同和，则天地所以曲成万物之理在焉，以之感和平而遂民物，无有遗焉者矣。</p>
<p>节，故祀天祭地。</p>
<p>与天地同节，则上应天时，下尽土宜，以之事天而明，事地而察。</p>
<p>明则有礼乐，幽则有鬼神。</p>
<p>“鬼神”者，百物之精英，天地之化迹也；其精意之见于人事者，则为礼乐。礼乐之所由，自无而有，以极于盛，其为功于两间者，薰蒸翔洽，不言而化成，固不见不闻而体物不遗。是以礼乐鬼神，一而已矣，言其可见者则谓之“明”，言其不可见者则谓之“幽”，非二致也。此礼之节，乐之和，所以育万物而位天地也。</p>
<p>如此，则四海之内合敬同爱矣。</p>
<p>鬼神之德，礼乐之体，凝于人者为爱敬之心，神无方而不遗，故四海之内，人皆函爱敬于心，以为性情而无殊也。</p>
<p>礼者，殊事合敬者也；乐者，异文合爱者也。</p>
<p>礼有贵贱之殊，乐有古今之异，其根极于爱敬者则一也。</p>
<p>礼乐之情同，故明王以相沿也。旧本此下有“故事与时并，名与功偕”二句，今按文义不相连属，盖错简，今定序于后。</p>
<p>人无异性，斯无异情，无异情斯无异治，故历代王者相沿，皆以礼乐为治教之本也。</p>
<p>右第九章。此章推原礼乐之本，无间于幽明，流行不息，而合同以行其敬爱，故先王因之以立人道。其言根极原本，于诸章之中特为醇至。而即此验之，明之礼乐，幽之鬼神，其体本一，则礼乐之兴，一皆诚之不可掩；而前章所云“礼自外作”，其为诐妄亦不待辩而自明矣。大抵此篇辑诸家之论，涉于乐者辄为纂入，故是非杂糅，或有自相戾者，读者固当分别观之。</p>
<p>故钟鼓管磬羽籥干戚，乐之器也；屈伸俯仰缀兆舒疾，乐之文也。簠簋俎豆制度文章，礼之器也；升降上下周还裼袭，礼之文也。还，似宣反。</p>
<p>“籥”，舞者所执吹者也。《诗》云：“左手执籥。”缀，舞人相蹑疏密之度也。“兆”，舞者回旋进止之位也。“簠、簋”，盛粢盛。“俎”，盛牲体。“豆”，盛脯醢。“制度”，车器宫室之大小方圆。“文章”，器服之饰也。“升降”以阶言，“上下”以堂言。回旋曰“周”，转折曰“还”。“器”与“文”，皆载情以行者也；用其器，习其文，而情在其中矣。</p>
<p>故知礼乐之情者能作，识礼乐之文者能述。作者之谓圣，述者之谓明。明圣者，述作之谓也。识，式吏反。</p>
<p>“情”，敬爱也。知敬爱之所自生，殊异而合同，则因时制宜而不悖，圣人之德也。识其文以修明之，因文以得情而达于敬爱之实，明者之业也。天地之蕴，人道之大，无尚于礼乐，非察于此，则虽通明博识而不足以为圣明也。</p>
<p>右第十章。</p>
<p>乐者，天地之和也；礼者，天地之序也。和，故百物皆化；序，故群物皆别。</p>
<p>天地以和生万物，以序别群品；其理命于人而为性情，则中和之体具，而礼乐由是以兴。</p>
<p>乐由天作，礼以地制。过制则乱，过作则暴。</p>
<p>“和”者，天气之下交也。“序”者，地承天以成物而品汇分也。“由天作”者，以象而法天；“以地制”者，以形而效地。“过”者，违天之和而失地之序也。“乱”，谓等秩紊乱。“暴”，谓发扬太过而不能养其元声也。</p>
<p>明于天地，然后能兴礼乐也。</p>
<p>“兴”，作也。总结上文。</p>
<p>右第十一章。</p>
<p>论伦无患，乐之情也；欣喜欢爱，乐之官也。中正无邪，礼之质也；庄敬恭顺，礼之制也。</p>
<p>“论”，歌曲之辞也。伦，八音之节也。“无患”，谓和以成声，不相害悖也。“情”，实也。乍动赏爱曰“欣”，心神畅遂曰“喜”，人己和乐曰“欢”，交相亲善曰“爱”。官，主也。“中”，得事之中也。“正”，合情之正也。“无邪”，节文各止其度也。“庄”，严恪也。“敬”，谨持也。“恭”，端穆也。“顺”，逊让也。“制”，宰制也。礼乐修之于身而必根之于心，得其主以尽其实，立其制以成其质，此先王所以议道自己，建中和之极而为制礼作乐之本也。</p>
<p>若夫礼乐之施于金石，越于声音，用于宗庙社稷，事乎山川鬼神，则此所与民同也。</p>
<p>“越”，发也。“鬼神”，群小祀也。乐成礼备，幽以格神而明以示民，有司得而习之，百姓得以见之，此则礼乐之用，行之天下后世而与民共由之矣。盖德肇于独知，而道昭于众著也。</p>
<p>右第十二章。</p>
<p>王者功成作乐，治定制礼。</p>
<p>功成，则天下安而民心悦，故作乐以昭其功。治定，则四海一而政教行，故制礼以文其治。</p>
<p>其功大者其乐备，其治辩者其礼具。</p>
<p>“辩”，遍也。功大，则文德武功皆至而乐之象之者备矣。治遍四海，则礼必曲尽其常变而无不具矣。</p>
<p>五帝殊时，不相沿乐，三王异世，不相袭礼。此节旧本错在“非达礼也”之下，今序正于此。</p>
<p>各因其功与治也。</p>
<p>故事与时并，名与功偕。此节旧本错在第八章“以相沿也”之下，今定序于此。</p>
<p>“事”，礼乐之事也。礼乐因时之隆替而为损益，则功业名闻相称，而无张大过情之失矣。</p>
<p>右第十三章。</p>
<p>干戚之舞，非备乐也；孰亨而祀，非达礼也。享，披庚反。此节旧本错在上章“其礼具”之下，今定序于此。</p>
<p>“干戚之舞”，发扬之盛也。“孰亨之祀”，致味之美也。文极无余，而存于中者竭矣。</p>
<p>大乐必易，大礼必简。易，以豉反。此节旧本错在第八章“礼自外作故文”之下，今定序于此。</p>
<p>“易”，若《清庙》之瑟，一倡三叹，不极盛也。“简”，若郊血大飨腥，不致美也。易以法天，简以效地。</p>
<p>乐极则忧，礼粗则偏矣。此节旧本错在“不相袭礼”之下，今定序于此。</p>
<p>“极”，盛而不知返也。“粗”，美而不知节也。“忧”者，发扬过甚，继必陵替无归而生感怆也。“偏”者，精意既失，邪侈而失其正也。干戚之舞，孰亨之祀，其弊不至于此，而后人相沿而增益之，则二者之患生矣。</p>
<p>及夫敦乐而无忧，礼备而不偏者，其惟大圣乎！</p>
<p>“敦”，厚也，谓用盛乐也。圣人斟酌饱满皆以饰其德性，文之所备，诚必至之，故干戚孰亨与易简之声容，随宜并作而咸得其中也。</p>
<p>右第十四章。</p>
<p>天高地下，万物散殊，而礼制行矣。流而不息，合同而化，而乐兴焉。</p>
<p>“天高地下”，各定位也。“万物散殊”，各成章也。体之不易，礼之象也。天气降，地气升，交流以启化而不息，此天地之和也。万物生以相滋，克以相成，合同而效天地之化，此万物之和也。化之交感，乐之机也。此自天地之化体而言，以明礼乐之原所自生也。</p>
<p>春作夏长，仁也；秋敛冬藏，义也。仁近于乐，义近于礼。长，丁丈反。</p>
<p>“仁”“义”，体也。“礼”“乐”，用也。“近”者，相依附之谓，仁义附礼乐而彰也。此自天地之德而言，以明礼乐之道所自凝也。</p>
<p>乐者敦和，率神而从天；礼者别宜，居鬼而从地。</p>
<p>“率”，循其用也。“从”，犹效也。“居”，奠其位也。神以生物而兴人之志气，天之化也。“鬼”者，物之成材而返其质者也，待奠于人而安其位，地之制也。此自天地之撰而言，以明礼乐之功用所自效也。</p>
<p>故圣人作乐以应天，制礼以配地，礼乐明备，天地官矣。</p>
<p>总结上文。“官”，效其职也。</p>
<p>右第十五章。</p>
<p>天尊地卑，君臣定矣。卑高以陈，贵贱位矣。动静有常，大小殊矣。方以类聚，物以群分，则性命不同矣。在天成象，在地成形。如此则礼者天地之别也。</p>
<p>此述《易·系传》所明乾坤之定位者，以推礼之所自秩也。“陈”，设也。“贵贱”者，君臣事使之分义也。“常”，定体也。阳虽有静，阴虽有动，皆其化几而非其常；阳健而动，阴顺而静，则其常体也。动者功用著而大，静者功用隐而小，君制臣从之义也。“方”，四维也。阳生乎东而盛乎南，阴生乎西而盛乎北，东南相次，西北相沿，故曰“类聚”。阴阳合以成物，而物各有阴阳之分，本天亲上，本地亲下，形类殊而性命亦别，柔刚静躁，明暗分焉，秩序之象也。天垂象而吉凶昭，地成形而平陂立，常变之则也。故礼以法天地之体，而别尊卑，辨小大，连其类，分其等，各正其性命，而吉凶常变莫不行焉者，皆因天地自然之别而立也。</p>
<p>地气上齐，天气下降，阴阳相摩，天地相荡，鼓之以雷霆，奋之以风雨，动之以四时，暖之以日月，而百化兴焉，如此则乐者天地之和也。上，时掌反。齐与跻通，祖稽反。下，胡驾反。荡，徒朗反。暖，况袁反。</p>
<p>此引伸《易·系传》所明乾坤之化生六子以变化于两间而成万物者，以推乐之所自生也。“齐”，升也。乾坤既定而自然交感，地气上跻，自巽而离以说乎兑；天气下降，自震而坎以终乎艮。六子之序皆自下以上，而阳言下者，天本在上，降入于阴中，以成震而后复上也。“阴阳”，一爻之材也。“天地”，三爻之撰也。“摩”，循也，切也。“荡”与“”同，相摇动以入也。“雷霆”，震也。“风雨”，巽也。“四时”，因乎日月。“日”，离也。“月”，坎也。“百化兴”者，《易》所谓“乾道成男，坤道成女”，男成女终，艮兑化行而生物也。凡此者皆乾坤之动几，升降相乘，以息相吹，以气相击，应感欣合，变化以成两间之和。故六子各效合而成化，而乐之所自生，高下清浊，递为君臣，互相倡和，摩荡鼓奋，动暖变化，合以成章者，即此太和洋溢之几不容已者为之也。</p>
<p>化不时则不生，男女无辨则乱升，天地之情也。</p>
<p>“时”，谓以时相和合也。“升”，义未详，旧说以为成也，谓成配偶也。情有同异，同以相生，而异以相成，乐之必中节，而礼之必慎别，皆天地自然之理也。</p>
<p>及夫礼乐之极乎天而蟠乎地，行乎阴阳而通乎鬼神，穷高极远而测深厚。</p>
<p>“极”，至也。“蟠”，委屈周匝之意。“阴阳”，犹幽明也。穷之则高，极之则远，测之则深厚，言义类之深广也。此下盖有阙文。上三节言礼乐原本天地之德而兴，此节言礼乐明备则道通乎天地，体用相因则功效必相准也。</p>
<p>右第十六章。</p>
<p>乐著大始，而礼居成物。</p>
<p>万物之生以感而始，乐之自无而有，亦因感而生，故与乾之知大始者同其用。物有定体，性命各成。礼之因其成材各为位置，亦以正万物之性命而安其所，故与坤之作成物者同其功，此明礼乐之原与乾坤合其撰者也。</p>
<p>著不息者，天也；著不动者，地也。</p>
<p>“著”，法象之昭示者也。乾知大始而统乎成，流行而不息；乐以之而自无之有者，终始相贯而成章。坤作成物而正位居体，凝而不动；礼以之而效其成材者，法制一定而不易。此明礼乐之成与天地同其德也。</p>
<p>一动一静者，天地之间也。</p>
<p>大始而不息，“动”也。成物而不动，“静”也。动静各有其则，而天地之间化机流行，则动以养静，静以居动，互相为用，合同而成化。盖动静有必合之几，而万物由之以生成，不可偏废也。</p>
<p>故圣人曰礼乐云。</p>
<p>一动一静互用以成化，故礼必得乐以和，乐依礼以节，圣人必合言之。</p>
<p>右第十七章。自第五章以下至此章凡十三章，皆合论礼乐，以斯二者相须而成用，故此章终言圣人之合言以结其意。其第九章、第十一章，皆以礼乐分配天地，第十五章、第十六章，合天地之化体以配礼乐，其旨虽殊而道无定在，要不可执一以论，诚如斯也。至此章则又以动静之合几发明礼乐并行之义，其于乾坤中和保合之妙，与先王文武张弛同原并建之精意，尤为深察。学者考其分合之由而不滞于一端之见，则道之全体亦自此而可窥矣。</p>
<p>昔者舜作五弦之琴以歌《南风》，夔始制乐以赏诸侯。故天子之为乐也，以赏诸侯之有德者也。德盛而教尊，五谷时熟，然后赏之以乐。</p>
<p>琴始于伏羲氏，或曰神农氏，今云舜作者，以五弦异也。《南风》，琴操名。郑氏曰：“其辞未闻。”今世传“南风之薰兮”者，孔氏谓尸佼、王肃所撰耳。始，犹于是也。教尊，谓治教隆盛也。诸侯受赏，乃得用乐于宾祭。</p>
<p>故其治民劳者，其舞行缀远；其治民逸者，其舞行缀短。故观其舞，知其德；闻其谥，知其行也。“舞行”之“行”，胡郎反。“其行”之“行”，胡孟反。</p>
<p>“行缀”，舞人相蹑之数，人少则相去远，人众则相去短也。民逸则舞人多，象其致民之盛也；民劳则少，象其民之乏也。“德”，加于民者。“行”，成于己者。天子于诸侯，生则宠之以乐，没则锡之以谥，用示劝惩，其义一也。</p>
<p>右第十八章。</p>
<p>《大章》，章之也。</p>
<p>尧乐名，言章明其德也。</p>
<p>《咸池》，备矣。</p>
<p>黄帝乐名。“池”之为言施也。言德咸备而施之溥也。</p>
<p>《韶》，继也。</p>
<p>舜乐名，谓绍继尧治。</p>
<p>《夏》，大也。</p>
<p>禹乐名，言功被四海。</p>
<p>殷、周之乐尽矣。</p>
<p>殷乐，谓殷之《大》也。周乐，谓周之《大武》也。兼文德武功而尽之。</p>
<p>右第十九章。此章言六代之乐各象其功德。</p>
<p>天地之道，寒暑不时则疾，风雨不节则饥。教者，民之寒暑也，教不时则伤世；事者，民之风雨也，事不节则无功。</p>
<p>“道”，化也。“疾”，民病也。谷不熟曰“饥”，谓旱涝也。“教不时”者，张弛失度，风雨偏而世道伤矣。“事不节”者，劳逸无等，勤而无成也。</p>
<p>然则先王之为乐也，以法治也，善则行象德矣。行，胡孟反。</p>
<p>“法”，肖也。“行”，民兴行也。“德”，君德也。乐取法于政教，酌高下疾徐而因时合节则善，善则移风易俗，民之行皆顺君之德矣。</p>
<p>右第二十章。</p>
<p>夫豢豕为酒，非以为祸也，而狱讼益繁，则酒之流生祸也。夫，防无反。</p>
<p>以谷饲畜曰“豢”。“为”，造也。天之物，人之事，无有成乎恶者，皆礼以为之体；惟无礼则祸生。</p>
<p>是故先王因为酒礼。</p>
<p>“酒礼”，饮酒之礼。人心喜乐，自然之节，先王因之而已。</p>
<p>壹献之礼，宾主百拜，终日饮酒而不得醉焉，此先王之所以备酒祸也。</p>
<p>“壹”与“一”通。“一献”，士礼也，于礼为略，然且容仪繁多，则三献以上益可知矣。“百拜”，极言其多。“备”，防也。</p>
<p>故酒食者，所以合欢也；乐者，所以象德也；礼者，所以缀淫也。食，祥吏反。缀，陟悦反。</p>
<p>“缀”，禁也。“淫”，放泆也。燕飨之礼，礼行而乐作，象其德，缀其淫，使优游于为善之乐而自远于非辟，三者并行而不悖矣。</p>
<p>是故先王有大事，必有礼以哀之；有大福，必有礼以乐之。哀乐之分，皆以礼终。乐，卢各反。</p>
<p>“大事”，丧也。“大福”，祭也。衰麻哭奠，所以将哀；酬嘏籑胙，所以将乐。“终”，成也。上二节因飨燕以明礼乐为防情止过之用，此节因丧祭而明礼乐为顺性饰情之美，则因此推之人事之繁，吉凶常变，皆礼乐以为之经，原本性情而为天下之达道，不可须臾离也。</p>
<p>右第二十一章。</p>
<p>乐也者，圣人之所乐也，而可以善民心。其感人深，其移风易俗，故先王著其教焉。“所乐”之“乐”，卢各反。</p>
<p>“移风易俗”下疑有阙文。“著其教”，谓著之学宫，以教国子也。圣人心纯乎太和，故能喻乐之微而自乐之。下此者，不能皆喻其可乐之实，则使习焉而渐得其理，以移易性情而向于善，此乐之教所为设也。下四节皆以申明此节之意。</p>
<p>夫民有血气心知之性，而无哀乐喜怒之常，应感起物而动，然后心术行焉。夫，防无反。乐，卢各反。</p>
<p>“血气心知之性”，谓性在形中，随气而发，随知而牖，明暗刚柔之不同，程子所谓“气质之性”也。“起物”，缘物而起也。“心术”，心所趋向也。此言凡民性由质别，心与习移，欲慎其感以复其性，乐之教所以不容已也。</p>
<p>是故志微，噍杀之音作，而民思忧；啴谐、慢易、繁文、简节之音作，而民康乐；粗厉、猛起、奋末、广贲之音作，而民刚毅；廉直、劲正、庄诚之音作，而民肃敬，宽裕、肉好、顺成、和动之音作，而民慈爱；流辟、邪散、狄成、涤滥之音作，而民淫乱。噍，即消反。杀，所戒反。啴，昌善反。乐，卢各反。贲，房吻反。肉，如又反。辟，匹亦反。</p>
<p>“微”，隐也；志隐结而不能宣也。“噍”，蹙也。杀，减也。“思忧”，悲思忧愁也。“啴”，宽也。“谐”，和悦也。“慢”，缓。“易”，平也。“繁文”，音句广衍。“简节”，不数换也。“猛起”，突兀高起也。“奋末”，迅厉以终也。“贲”与“愤”通，气盛而外溢也。“廉”，句段分明也。“直”，无纡曲也。“劲”，声出不挠也。“正”，不旁淫也。“肉好”者，如璧之肉好，圆而匀也。“流辟”者，余音引曳，趋于偏声也。“邪散”者，往而不返，弗能倍也。“狄”与“逖”同，远而不亲也。“成”，乐之终也。狄以成，荡而不恤其初也。“涤”，如水涤物，流去而不收也。“滥”，尾也，后世乐府所谓“婪”者是也。其滥如涤，漫引而不能止也。承上文而言，凡人目之于色，耳之于声，皆应感起物之几，而声音之感，不待往取而自入，故感人心者莫深于乐。“志微噍杀”以下，音乐贞淫之节也。“思忧”以下，心术善恶之异也。心术异而风俗成，先王所以慎之也。</p>
<p>是故先王本之情性，稽之度数，制之礼义，合生气之和，道五常之行，使之阳而不散，阴而不密，刚气不怒，柔气不慑，四畅交于中而发作于外，皆安其位而不相夺也。道，徒到反。行，胡孟反。</p>
<p>“情性”，情自性出，发而不昧其节者也。“度”，谓大小长短；“数”，谓多寡轻重；以六律正八音而和人声者也。“礼”者，乐中进退之节。“义”，取象之宜也。“生气”，阴阳生物之气。“道”，循也。“散”，大而无纪。“密”，闭也。阳声鸿而浊，敛之使不散；阴声清而幽，宣之使不闭也。“慑”，怯也。“四畅”者，阴阳刚柔之气互相调达。“交于中”，谓制乐之时函其理于心而经营之也。“发作”，见于声容也。“位”，律吕之定则也。“夺”，侵也。言先王制乐而尽其善以为教本也。</p>
<p>然后立之学等，广其节奏，省其文采，以绳德厚，律小大之称，比终始之序，以象事行，使亲疏、贵贱、长幼、男女之理，皆形见于乐。省，息井反。称，昌孕反。比，毗至反。行，胡孟反。长，丁丈反。见，贤遍反。</p>
<p>此正言学宫以乐教士之法也。乐等者，勺、象、羽、籥，皆以渐进也。“广”，备教之也。“节”，段目也。“奏”，进也，谓进相联合也。“省”，察也。“文采”，舞容也。“绳德厚”，义未详。“律”，以律正之也。“小大”者，十二宫之次第。“称”，相生相配之宜也。“比”，合也。“终始之序”，成乐之调理也。应物曰“事”，行己曰“行”。既立等以分教之，复合乐以考其成，所以使之积学养德而合宜制行也。</p>
<p>故曰：乐观其深矣。</p>
<p>“观”，犹见也；谓可以见道之深也。总结上文，言先王立教之意，所以“成于乐”也。</p>
<p>右第二十二章。</p>
<p>土敝则草木不长，水烦则鱼鳖不大，气衰则生物不遂，世乱则礼慝而乐淫。长，丁丈反。</p>
<p>“敝”，瘠也。“烦”，数流而不停也。“气”，谓父母孳孕之气。“遂”，成也。“慝”，饰美而藏恶也。言淫乐之所自生，因政教之衰乱，非先王之至教。</p>
<p>是故其声哀而不庄，乐而不安，慢易以犯节，流湎以忘本，广则容奸，狭则思欲，感条畅之气，而灭平和之德，是以君子贱之也。</p>
<p>“哀而不庄”，清而佻也。“乐而不安”，曼而荡也。“慢易犯节”，缓而无纪也。“流湎忘本”，往而不顾其初也。“广”，合众音也。“狭”，专一音也。合则庞杂，以喧豗启乱；专则孤清，以幽昵诲淫。“感”，犹撼也。“条畅”，通直之气。多为曲折顿挫，则动摇不宁，而人心和平之德灭矣。“贱”，谓恶而远之。</p>
<p>凡奸声感人而逆气应之，逆气成象而淫乐兴焉。正声感人而顺气应之，顺气成象而和乐兴焉。倡和有应，回邪曲直各归其分，而万物之理各以类相动也。分，扶问反。</p>
<p>“奸”，邪也。“气”，谓人之心气也。违性以决情，“逆”也；率性以生情，“顺”也。气应则好尚随之，而淫和之乐兴矣。始于声，卒于乐，乐兴而音容大备，足以移人之德性矣。气倡而志应之，而在己之善恶以分；志倡而气又应之，则和以致祥，乖以致戾，万物之应亦随以异。故君子恒与善者值以成乎善，小人恒与恶者值以成乎恶也。</p>
<p>是故君子反情以和其志，比类以成其行。奸声乱色，不留聪明；淫乐慝礼，不接心术；惰慢邪辟之气，不设于身体；使耳目鼻口心知百体，皆由顺正以行其义。“其行”之“行”，胡孟反。辟，匹亦反。</p>
<p>“反情”，谓制其横流而使依于性也。“和”，“平也”。“比类”者，声与气类，气与象类，象与事类，养之于视听以平其气而顺其行也。“行其义”，谓为所当为也。此言君子远慝礼，放淫声，为治情之急务，以为体乐之基，盖闲邪而后诚可存也。</p>
<p>然后发以声音，而文以琴瑟，动以干戚，饰以羽旄，从以箫管，奋至德之光，动四气之和，以著万物之理。</p>
<p>此言君子学于雅乐以养其德也。“文”，谓与歌相和成章也。“干戚”，武舞；故谓之“动”。“羽旄”，文舞；故谓之“饰”。“从”，随也；谓堂下之吹，随弦歌而合也。“奋”，发也。“至德”，太和之德。“光”，外著者也。“四气”，四时之顺气，应人心者也。著，发明而征于象也。“万物之理”，事物之所由顺成，所谓“天下之达道”也。</p>
<p>是故清明象天，广大象地，终始象四时，周还象风雨；五色成文而不乱，八风从律而不奸，百度得数而有常；小大相成，终始相生，倡和清浊，迭相为经。还，似宣反。和，胡卧反。</p>
<p>承上文而备言君子作乐之盛也。“清明”，五音宣亮也。“广大”，皆备众音也。“终始”有序，故象四时之不忒。“周还”，往复相为联贯者也。“风雨”流行，盈浃于两间，故周还之灵通者似之。“五色”，干戚羽旄之文也。“成文不乱”，互相成而各著也。“八风”，八方之风：正东条风，立春至；东南明庶风，春分至；正南清明风，立夏至；西南景风，夏至至；正西凉风，立秋至；西北阊阖风，秋分至；正北不周风，立冬至；东北广莫风，冬至至。“从律”，律与之相叶也。“不奸”，不间侵也。“百度”，俯仰进退，周旋缀兆之容也。“得数”，疾徐应节也。“小大”，君臣也。“终始相生”，条理贯通而无断续之迹也。“倡”者，宫声。“和”者，余四声也。“清浊”者，自蕤宾至应钟下生之律为清，自中吕至黄钟上生之律为浊，十二宫迭相为宫而余律应之，则倡和清浊各因之以为经纬，而乐大备也。</p>
<p>故乐行而伦清，耳目聪明，血气和平，移风易俗，天下皆宁。</p>
<p>“行”，犹作也。“伦”，类也。远其奸逆，习于顺正，则其比类清矣。故以之修身而百体从心，以之治人而百姓从化，皆顺应也。</p>
<p>故曰：乐者，乐也。君子乐得其道，小人乐得其欲。以道制欲，则乐而不乱；以欲忘道，则惑而不乐。“乐者”之“乐”，如字。余皆卢各反。</p>
<p>君子乐乎正，故以雅乐为乐，小人乐乎淫，故以奸声为乐，盖习尚渐渍而情为之移也。然小人之乐，沉湎迷惑，失其本心之顺，欣极必厌，而奚乐哉！</p>
<p>是故君子反情以和其志，广乐以成其教，乐行而民乡方，可以观德矣。乡，许亮反。</p>
<p>“方”，道也。总结上文。</p>
<p>右第二十三章。此章言君子修习之事。盖所谓“礼乐不可斯须去身”者也。</p>
<p>德者，性之端也。乐者，德之华也。</p>
<p>行道而有得于心之谓“德”。仁义礼智具涵于性而著为德，故曰“端”。乐以象其德而被诸声容，故曰“华”。</p>
<p>金石丝竹，乐之器也。诗，言其志也；歌，咏其声也；舞，动其容也。三者本于心，然后乐器从之。</p>
<p>“诗”，歌之辞也。“歌”，诗之调也。“咏”之为言永也。“三”者，谓诗、歌、舞也。“从”，依以为节而播之也。三者人之心气所成，于心为亲，乐器假物以著，于心为疏，此相因之次第也。</p>
<p>是故情深而文明，气盛而化神，和顺积中而英华发外，惟乐不可以为伪。</p>
<p>“情”，谓悦乐之发也，根极于德性，故“深”。“文”，谓诗、歌、舞也。宣其情之深者，出之有本而昭见不昧，故“明”。诗、歌、舞之出于口体者，气为之也。气生于情之深者，故“盛”。“化”，谓变动金石丝竹之质以成声也。盛气洋溢而用物以宣著之，则八音从气，协一以和而化神矣。由中发外，次第相生而有本，非实有其德者，其可以伪为乎！</p>
<p>右第二十四章。</p>
<p>乐者，心之动也；声者，乐之象也；文采节奏，声之实也。乐，卢各反。</p>
<p>乐生于心之动几，动而正则声和，动而邪则声淫，各象其所乐也。“文采节奏”，因声而为之饰尔。</p>
<p>君子动其本，乐其象，然后治其饰。乐，卢各反。</p>
<p>声非外生，乐非外饰，故君子必慎其动之本而根极于其所乐之正，发之为象，不但习其器而遂求工也。</p>
<p>是故先鼓以警戒，三步以见方，再始以著往，复乱以饬归。复，芳腹反。</p>
<p>“先鼓”者，将奏乐而先鸣鼓以肃众听也。“三步”者，将舞而先三巡舞位以齐一之也。“见方”，谓使知法则也。“再始”，谓每乐一终，必再击鼓以始之。“著往”者，生启其更新之心，使作而不倦也。“复”，重为金奏也。乱，终也。乐终而奏金，使退而不忘饬也。凡此皆以警动齐一，兴起作乐者之心，使整肃歆动而后合乎乐理，盖亦动其本之义也。</p>
<p>奋疾而不拔，极幽而不隐。独乐其志，不厌其道，备举其道，不私其欲。乐，卢各反</p>
<p>“奋疾”，舞之捷也。“拔”，太速也。“极幽”，声之细也。“隐”，音不宣也。“道”，乐之章程也。志壹而乐为之，故章程虽繁备而不厌苦其难，乐道备举以写其情之固有，而非侈大以从其私欲。此言作乐之际，存心慎动，以调饰其疾徐高下之节，心与道一，而非独求之音容之饰，所谓“乐其象”也。</p>
<p>是故情见而义立，乐终而德尊，君子以好善，小人以听过。见，贤遍反。好，呼报反。</p>
<p>“情见”，谓心之和平征于外也。“义立”，谓亲疏、贵贱、长幼、男女之理皆以著也。如是则乐成而德崇矣。“君子”“小人”，谓观乐者。“听”，治也。言感人之深而观者好恶以正也。</p>
<p>故曰：生民之道，乐为大焉。</p>
<p>心者，人道之所自立，动于心而感，人心无不格矣。</p>
<p>右第二十五章。</p>
<p>乐也者，施也；礼也者，报也。施，始鼓反。</p>
<p>神人和乐之情未著，而发起之以合其好，“施”也。所尊所亲，恩义在躬，而不容不致其敬，“报”也。</p>
<p>乐乐其所自生，礼反其所自始。乐章德，礼报情，反始也。“乐其”之“乐”，卢各反。“反始也”三字衍反。</p>
<p>天下之和于己，必己先之。己无谐物之情，则物不亲矣。故欣畅之动于己者，和乐之所自生也。以此而利导之，是故必施之以乐。己与天下交相酬酢而必有始之者，其始之者，则恩之不可忘而义之不可替者也。推原吾心不容已于敬之故，则凡礼皆报也。施和于物之谓德，受尊亲之施而不能忘之谓情。言礼乐之用于天下，皆因情理之不容已，施不可吝而报不可悖也。</p>
<p>所谓大辂者，天子之车也；龙旂九旒，天子之旌也；青黑缘者，天子之宝龟也；从之以牛羊之群，则所以赠诸侯也。缘，余绢反。</p>
<p>“缘”，谓藉龟之缘。“牛羊之群”，牢礼也。此节盖他处断简错见于此，不必凿为之说。</p>
<p>右第二十六章。</p>
<p>乐也者，情之不可变者也；礼也者，理之不可易者也。</p>
<p>“变”，亦“易”也。有是情理，则礼乐必如是以将之，不可得而增减也。</p>
<p>乐统同，礼辨异，礼乐之说，管乎人情矣。</p>
<p>“统同”，会人情而和之也。“辨异”，别人情而序之也。“说”，犹义也。“管”，包也。同异者，人情之极致，序而和之，则情无不得而理无不尽，此其所以莫能变易也。</p>
<p>右第二十七章。</p>
<p>穷本知变，乐之情也。</p>
<p>情所自发曰“本”，情所必流曰“变”。“情”，实也。推其和乐之本而发扬之，知其迁流之失而为之节，乐之实也。</p>
<p>著诚去伪，礼之经也。去，邱矩反。</p>
<p>“著”，因其固有而显之也。诚有是敬，则尽其文而不为虚设之仪，礼之大经在是也。</p>
<p>礼乐天地之情，达神明之德，降兴上下之神，而凝是精粗之体，领父子、君臣之节。是故大人举礼乐，则天地将为昭焉。</p>
<p>“”，与“负”同，依也。“神明”，鬼神之德。“降兴”，犹言陟降。“上下”，神祇也。“是”，此也。“精粗”者，质文之谓，其“体”则爱敬之实也。“领”，治也。“举”，修明而行之也。乐之本，礼之诚，皆天地中和之德，止其变，革其伪，称中和之实而出之，则与天地之德相依而不离矣。神明之德，天地之撰也，达之则尽诚合漠而可以事鬼神矣。质文之体，中和之用也，凝之则因物昭敬而可以事人矣。人神各得，则幽明合一之理宣著流行而天地之藏显矣，言礼乐一本于诚而合天道也。</p>
<p>右第二十八章。</p>
<p>天地欣合，阴阳相得，煦妪覆育万物，然后草木茂，区萌达，羽翼奋，角觡生，蛰虫昭苏，羽者妪伏，毛者孕鬻，胎生者不，而卵生者不殈，则乐之道归焉尔。煦，吁句反。妃，衣遇反。覆，敷救反。区，古侯反。伏，扶富反。，徒谷反。殈，呼阒反。</p>
<p>“天地”以化言。“阴阳”以气言。“欣”者，情之动；“合”者，用之谐也。“相得”，互用交宜之意。气相呴曰“煦”。体相孳曰“妪”。“覆”，含盖也。“育”，养也。“草木茂”者，故枝重荣也。草芽屈生曰区，锐出曰“萌”。“达”者，透地上出也，谓草木之冬萎而春生者也。歧角曰“觡”。“昭”，始有见也。“苏”，生动也。“妪伏”，抱也。“鬻”，生也。胎败曰“”。罨死壳中曰“殈”。天地奠位，清宁各正，而当春发生，则阴阳交泰，和气暄动，万物各资其和以畅其生理，此太和之气凝之于人则发见于情，而乐由是以兴。盖和效于气，气动而成声，故万物相生以气而相召以声。由此思之，则乐之理可见矣。</p>
<p>右第二十九章。</p>
<p>乐者，非谓黄钟、大吕、弦歌、干扬也，乐之末节也，故童者舞之。铺筵席，陈尊俎，列笾豆，以升降为礼者，礼之末节也，故有司掌之。乐师辨乎声诗，故北面而弦。宗祝辨乎宗庙之礼，故后尸。商祝辨乎丧礼，故后主人。大，他盖反。</p>
<p>“黄钟”，阳律之长；“大吕”，阴律之长；举其长以该十二律，谓音中律吕之节也。扬，钺也，即所谓“玉戚”也。“后尸”，谓尸入而宗祝从也。“商祝”，祝习商礼者，周人用之为丧祝。“后主人”，谓饭则主人执贝先入，商祝执巾从；及葬，主人出，商祝执功布以御柩也。</p>
<p>是故德成而上，艺成而下，行成而先，事成而后。</p>
<p>“德”者，心得其理。“行”者，躬行其实。南面尊，“上”也。北面卑，“下”也。宾、尸、主人，敬与哀之主，德行之象也。宗祝、有司，习其艺事而已。</p>
<p>是故先王有上有下，有先有后，然后可以有制于天下也。</p>
<p>“制”，谓制礼作乐。先王于上下先后之间位置不苟如此，皆以寓其贵德行、贱艺事之心，斯以崇德兴行，穷本著诚，而为制礼作乐之本也。</p>
<p>右第三十章。</p>
<p>魏文侯问于子夏曰：“吾端冕而听古乐则惟恐卧，听郑、卫之音则不知倦。敢问古乐之如彼何也？新乐之如此何也？”</p>
<p>魏文侯，名斯，始僭为诸侯者。按子夏从夫子于陈、蔡之时，与文侯之世相去几百年，旧传文侯师子夏而此记其问答之语，疑传闻之误。“端冕”，玄冕服，以其衣为正幅，异于深衣，故亦谓之“端”。“古乐”，先王之乐。</p>
<p>子夏对曰：“今夫古乐，进旅退旅，和正以广，弦匏笙簧，会守拊鼓，始奏以文，复乱以武，治乱以相，讯疾以雅。君子于是语，于是道古，修身及家，平均天下，此古乐之发也。夫，防无反。复，芳服反。相，息亮反。道，徒到反。</p>
<p>“旅”，众皆齐壹也。“和”，疾徐得度也。“正”，不陵杂也。“广”，不纤曲也。皆谓舞容。“匏”，笙外腔。“簧”，笙中叶。“会”，合也。“守”，依以为节也。“拊”者，以韦为表，盛糠其中，筑地作声，登歌以之节弦。鼓，朄鼓；下管以之节笙。“文”，“鼓”也。武，金也。“复乱”，收乐之终也。“治乱”者，八音杂乱时以此治其节奏也。“相”，即拊也。“讯”与“迅”通。“讯疾”者，乐声欲疾，则以此促之也。“雅”，乐器名，状如漆筒，中有椎。金、鼓、拊、雅，其音皆浊，以之节乐则乐平而不激也。“语”，谓以乐理论德行。“道古”，即乐以道先王修齐治平之功德。乐声冲淡，舞容简肃，故视听有余而可以酬问也。</p>
<p>“今夫新乐，进俯退俯，奸声以滥，溺而不止，及优侏，犹杂子女，不知父子，乐终不可以语，不可以道古，此新乐之发也。，古儒字。犹，奴又反。道，徒到反。</p>
<p>“俯”，曲也；言舞人出入不齐一也。“奸声”，律相犯也，如今世词曲之有犯有破也。“滥”，乐句不明而互相侵也。“溺”，幽沉也。“不止”，余音曼衍也。“优”，俳谐者。“侏儒”，短人，如后世鲍老之类。“犹”，乱也。装饰子女，杂相昵谑，几于男女无别而不知父子矣。</p>
<p>“今君之所问者，乐也；所好者，音也。夫乐者与音相近而不同。”好，呼报反。夫，防无反。下并同。</p>
<p>成律以和之谓“乐”，孤清悦耳之谓“音”。</p>
<p>文侯曰：“敢问何如？”子夏对曰：“夫古者天地顺而四时当，民有德而五谷昌，疾疢不作而无妖祥，此之谓大当。然后圣人作为父子君臣以为纪纲。纪纲既正，天下大定。天下大定，然后正六律，和五声，弦歌《诗》《颂》，此之谓德音。德音之谓乐。当，丁浪反。</p>
<p>热病曰“疢”。人畜之怪为“妖”，草木之异为“祥”；“祥”，非常也。“大当”，谓天人各得其正。“作为”，著其教也。“德音”者，原本至德，被之音以昭其美，则适如其和平之理，而与六律五声之自然相协合矣。</p>
<p>“《诗》云：莫其德音，其德克明。克明克类，克长克君。王此大邦，克顺克俾。俾于文王，其德靡悔。既受帝祉，施于孙子。此之谓也。莫，《诗》作“貊”，漠白反。长，丁丈反。“王此”之“王”，于放反。俾，《诗》作“比”，毗至反。施，羊吏反。</p>
<p>“莫”，清净也。察是非曰“明”，别善恶曰“类”。“克长”，能教。“克君”，能治也。“王”，犹君也。“顺”，合人心也。“俾”，贻孙谋也。“悔”，退也。“既”，竟也。“施”，及也。引《诗》之颂王季者，以明王者之德音本于其德之尽善，故顺人心而凝天命也。</p>
<p>“今君之所好者，其溺音乎！”文侯曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志。此四者皆淫于色而害于德，是以祭祀弗用也。趋，七玉反。数，桑谷反。敖，五到反。辟，匹亦反。乔，居翘反。</p>
<p>“好滥”者，喜为流曼之声。“淫”，荡也。“燕”，亦好也。“燕女”者，好为柔纤之声。“溺”，沉也。“趋数”，促急之声，奔欲而不暇，故志为烦乱。“敖辟”，亢厉之音，逞意而无能辑，故志为骄狂。烦骄非以淫色，而志无定趣，不知畏惮，则皆所以导淫也。周衰，王化不行，上僭下悖，郑、宋、卫、齐，各以其音为乐，而天下悦其烦手曼声，浏漓幽渺，相与尚之，此溺音之所从出也。</p>
<p>“《诗》云：‘肃雍和鸣，先祖是听。’夫肃肃，敬也。雍雍，和也。夫敬以和，何事不行？为人君者谨其所好恶而已矣。君好之则臣为之，上行之则民从之。《诗》云：‘诱民孔易’，此之谓也。好，呼报反。恶，乌路反。</p>
<p>“何事不行”者，施于臣民而教化行也。上六节言古乐新声之异。此节以下言人君好恶之当慎，以正文侯之非。盖能以敬和养其心而好恶之源既正，则心有其节，自与古乐相为合符，不期好而自好者，淫溺之声恶足以惑之哉。</p>
<p>“然后圣人作为鞉、鼓、椌、楬、埙、篪，此六者，德音之音也。然后钟、磬、竽、瑟以和之，干、戚、旄、狄以舞之，此所以祭先王之庙也，所以献酬酳酢也，所以官序贵贱各得其宜也，所以示后世有尊卑长幼之序也。长，丁丈反。</p>
<p>“鞉”，小鼓，两旁有耳，摇而自击。“椌”，柷也。“楬”，敔也。“埙”，烧土为之，大如鹅卵，六孔。“篪”，如笛，七孔。六者皆以为乐之节，惟雅乐用之，淫乐无能用也。“竽”，编三十六管，横吹之。“狄”，与翟通。主酌宾曰“献”，旅酌曰“酬”，饭而饮曰“酳”，宾酌主曰“酢”，四者宾客燕飨之礼，礼行而乐作也。“官”，位置也。“贵贱得宜”者，上下用乐各有数也。“示尊卑长幼之序”者，于乐之缀兆倡和，寓礼之秩序也。圣人和敬存于中而好恶正，然后因其所好以为之节，而制器审音，形之舞蹈，亦皆顺其自然之则，是以神人交格而诱民者远也。</p>
<p>“钟声铿，铿以立号，号以立横，横以立武，君子听钟声则思武臣。石声磬，磬以立辨，辨以致死，君子听磬声则思死封疆之臣。丝声哀，哀以立廉，廉以立志，君子听琴瑟之声则思志义之臣。竹声滥，滥以立会，会以聚众，君子听竽笙箫管之声则思畜聚之臣。鼓鼙之声，以立动，动以进众，君子听鼓鼙之声则思将帅之臣。君子之听音，非听其铿锵而已也，彼亦有所合之也。”号，胡刀反。“声磬”“磬以”之“磬”，去挺反。畜，敇六反。，况袁反。将，子亮反。帅，所类反。</p>
<p>“铿”，摇空琅然之声。“立”，犹生也。“号”者，呼召之意。“横”，气作充满也。“武臣”，勇士。“石”，磬也。“声磬”“磬以”之“磬”，与“罄”同，尽也，音发即止，无余声也。“辨”，响寂有界而不侵也。“哀”，清警也。“廉”，亦清也。“志义”，谓事君无二心。“滥”者，音长引如水之流滥也。“会”，委曲会合也。“鼙”，小鼓有柄者。“”，与“喧”同，嚣阗也。“将帅”，武臣之长，司进退者也。“合之”，谓合其心也。此节言八音而阙匏土与木，立义比拟，多涉牵附，且其云所思之臣皆富国强兵之士，与先王以乐养和德之精意相为背戾，盖战国君臣之习谈，君子之所不道也。以此征之，文侯所师之子夏，必非圣门之卜子，以字同而流传失之。司马子长、刘子政记文侯师卜子夏，增一卜字，盖与以阚止为宰予同其传伪，而司马温公取其说，则亦未之考也。</p>
<p>右第三十一章。</p>
<p>宾牟贾侍坐于孔子，孔子与之言及乐，曰：“夫《武》之备戒之已久，何也？”对曰：“病不得其众也。”贾，公户反。夫，防无反。下同。</p>
<p>“宾牟”姓，“贾”名。《武》，《大武》之乐，周公所作，以象武王伐纣之功也。“备戒”，谓初作乐时击鼓警众。“病”，忧也。忧不得众者，以臣伐君，事出非常，志难卒喻，故叮咛警之也。</p>
<p>“咏叹之，淫液之，何也？”对曰：“恐不逮事也。”</p>
<p>孔子问而贾对也，下二节放此。“咏叹”，歌音长引也。“淫泆”，音若歆羡然。“恐不逮事”者，圣人之心果于拨乱，故迟回欣慕以动众，欲其必克也。</p>
<p>“发扬蹈厉之已蚤，何也？”对曰：“及时事也。”</p>
<p>“发扬”，手容迅也。“蹈厉”，足容猛也。“蚤”，谓始作而即然也。“及时事”者，象诸侯已集，天命已至，不欲留师而黩武也。</p>
<p>“《武》坐致右宪左，何也？”对曰：“非《武》坐也。”“声淫及商，何也？”对曰：“非《武》音也。”子曰：“若非《武》音，则何音也？”对曰：“有司失其传也，若非有司失其传，则武王之志荒矣。”宪，虚言反。</p>
<p>“《武》坐”，武舞之坐法。“致”，右膝及地。“宪”，与轩同，起也，谓左足轩起为迅捷之容也。“声淫”，声之淫，谓余音，犹后世乐府之有艳也。“及”，流而偏胜也。“商”，西方金音，杀伐之声也。“有司”，乐官。“志荒”，谓逞志黩武，非圣人不得已而用兵以救民之意。言《武》音则《武》坐可知。</p>
<p>子曰：“唯句。丘之闻诸苌弘，亦若吾子之言句。是也。”唯，以水反。</p>
<p>“唯”，急然之之词。苌弘，周之贤大夫。再言“是也”者，深可之也。</p>
<p>宾牟贾起，免席而请曰：“夫《武》之备戒之已久，则既闻命矣，敢问迟之迟而又久，何也？”</p>
<p>“闻命”，谓夫子许可其言。“迟之迟”者，谓每奏皆不遽舞，立于缀，若重有所需待也。“又久”，每立皆良久也。既欲及时而逮事，乃复迟久而不遽，故贾疑之。</p>
<p>子曰：“居，吾语女。夫乐者，象成者也。语，鱼距反。女，人渚反。</p>
<p>“象成”，谓合终始而昭其成功，故不可以一节论，必合观之乃知其精意。</p>
<p>“总干而山立，武王之事也；发扬蹈厉，大公之志也；武乱皆坐，周召之治也。大，他盖反。召，时诏反。治，直利反。</p>
<p>此下皆统其成而言之也。“总”，持也。“干”，盾也，制若今之燕尾牌然。“山立”，嶷立也，于舞缀间，一人冕而总干，嶷立而不与众动也。“乱”，终也。“皆坐”者，每成之终，皆坐而后退也。居中御动，武王之事，君道也。果毅致武，大公之志，将道也。安定以文，周召之治，相道也。</p>
<p>“且夫《武》始而北出，再成而灭商，三成而南，四成而南国是疆，五成而分，周公左，召公右，六成复缀以崇天子句。夹振之而驷伐，盛威于中国也；分夹而进，事蚤济也；冕而总干，久立于缀，以待诸侯之至也。复，芳服反。召，时诏反。分，扶问反。“冕而总干”四字，旧错在“执爵而酳”之下，今定序于此。</p>
<p>“始”，第一成也。“成”者，一奏之终，如今院本之出然。“北出”者，纣都河北，周自洛北渡以伐之也。“南”，象还师南济归周也。“疆”，理也。“南国”，江、汉、汝、，间之侯国。周公分治陕西，召公分治陕东，云“左”“右”者，面北而言之也。“复缀”，复始成之舞位。“崇天子”，还绕总干山立者，象四方之尊奉武王也。“夹”，复行也。“振”，振铎。“驷”，与“四”同。一击一刺为一“伐”。列为夹行，铎声振则四向击刺，象播威声于天下也。“进”，舞者前进也。部分夹队，进而不乱，象牧野之事，陈而不战，整师徐行，功已成也。“总干”者，久立于缀，然后进伐交作，象期八百国之师，静俟其至也。此节备言《武》舞之所取象，以补宾牟贾问之未及，见乐必统论其成而后义象皆通。惟“久立于缀”则正答所问，故终言之。</p>
<p>“且汝独未闻牧野之语乎？武王克殷，反商，未及下车，而封黄帝之后于蓟，封帝尧之后于祝，封帝舜之后于陈；下车而封夏后氏之后于杞，投殷之后于宋，封王子比干之墓，释箕子之囚，使之行商容而复其位，庶民弛政，庶士倍禄。复，芳服反。政，诸盈反。</p>
<p>殷，以都言；商，其有天下之号也。“反商”，反商政也。蓟，今顺天府蓟州。孔氏以为黄帝姬姓，召公其后，盖即封召公于燕，祀黄帝，其说亦通。祝，在今山东禹城县。投，迁也。封微子于宋，事在成王时，此约其终言之也。“封墓”者，为立兆域也。“商容”，商代衣冠礼仪之制。箕子义不臣周，使行商礼，服商服，以安忠臣之心也。“政”，徭役也。“庶士”，下士。纣削士虐民，故加恩以恤之。</p>
<p>“济河而西，马散之华山之阳而弗复乘，牛散之桃林之野而弗复服，车甲衅而藏之府库而弗复用，倒载干戈，包之以虎皮，将帅之士使为诸侯，名之曰建櫜。然后天下知武王之不复用兵也。华，胡化反。衅与釁同。“名之”句当在“虎皮”之下。将，子亮反。帅，所类反。建，巨偃反。</p>
<p>“济河而西”，归周也。“马”，驾兵车者。“牛”，驾辎重者。“散之”者，税驾而归之牧皂也。华，西岳，在今陕西华阴县。山南曰“阳”。桃林，在今河南灵宝县。血祭曰“衅”。“建”与键通，籥牝也，言锁百藏之。“櫜”，兵甲囊也。时纣都已克，而素不归周与纣同恶者方怀疑惧，武王偃兵以安其心，盖一时之权也。</p>
<p>“散军而郊射，左射狸首，右射驺虞，而贯革之射息也；裨冕搢笏，而虎贲之士说剑也。祀乎明堂，而民知孝。朝觐，然后诸侯知所以臣。耕藉，然后诸侯知所以敬。食三老五更于大学，天子袒而割牲，执酱而馈，执爵而酳，所以教诸侯之弟也。五者，天下之大教也。“左射”“右射”之“射”，食亦反。贲，博昆反。“大学”之“大”，他盖反。更，古行反。弟，特计反。“五者，天下之大教也”一句，旧错在“食三老五更”之上，今序正于此。</p>
<p>“郊射”，谓将郊祀而射，以选士也。“狸首”，诸侯射节。“驺虞”，天子射节。言“左”“右”者，据天子与诸侯为耦而言，诸侯为上，射在左也。“贯革”，军中之射，不立正鹄，张甲而射之，取其深中而已。“裨”，亚也，谓希冕，玄冕三章以下之服。“搢”，插也。“明堂”，天子太庙之堂。“藉”之为言借也。粢盛之田，己所有事，不敢使民，借民力以终亩也。“敬”，重祀事也。“食”者，养老之礼以食为主。“三老五更”，言高年有德知三德五事者。“五者”，崇文一也，敦孝二也，劝忠三也，崇敬四也，尚弟五也。“教”，谓化民成俗之事。</p>
<p>“若此，则周道四达，礼乐交通，则夫《武》之迟久，不亦宜乎！”夫，防无反。</p>
<p>总结上文，言武王自伐商之始至于功成治定，壹以文教为重，始终四达，皆从容逊让以敦教化而不专于致武，故礼乐之文以象其德者，必交贯始末，备昭周道之所自成，则《大武》之舞虽以写牧野之事，而必合武王之德以为容，所以迟立而不遽也。</p>
<p>右笫三十二章。</p>
<p>君子曰：礼乐不可斯须去身。去，如字，邱据反，俗读邱矩反者误。</p>
<p>“斯”，此也。“须”，待也。谓即此一刻少待间也。“去”，违也。恒服习手礼乐，尽其文以养其情也。</p>
<p>致乐以治心，则易直子谅之心油然生矣。易直子谅之心生则乐，乐则安，安则久，久则天，天则神。天则不言而信，神则不怒而威，致乐以治心者也。易，以豉反。“子谅”当依《韩诗外传》作“慈良”，上祥之反，下吕张反。“则乐”“乐则”之“乐”，卢各反。</p>
<p>“致”，审而尽之也。“易”，无险也。“直”，无曲也。“子”，不惨也。“谅”，不戾也。“油然”，新生润好之意。“乐”，不言而自得也。“安”，随遇而适也。“久”，纯而不已也。“天”者，神之体；“神”者，天之用。“不言而信”者，默成乎德也。“不怒而威”者，通神明以尽物理，而莫敢不服也。</p>
<p>致礼以治躬则庄敬，庄敬则严威。</p>
<p>“庄”，持己不懈。“敬”，莅物不慢。“严”，人不敢渎。“威”，物不敢犯。</p>
<p>心中斯须不和不乐，而鄙诈之心入之矣。乐，卢各反。</p>
<p>“鄙”，俗劣。“诈”，曲伪也。无乐以治心，则失心之真乐而缘于私欲，故鄙诈之习入主于中，以夺其心之本体。</p>
<p>外貌斯须不庄不敬，而易慢之心入之矣。易，以豉反。</p>
<p>“易”，轻率也。无礼以治身，则身趋苟安而心从之，易慢之念乘之而起，以堕其心之大用。</p>
<p>故乐也者，动于内者也；礼也者，动于外者也。乐极和，礼极顺。易，以豉反。辉，许云反。又，许归反。</p>
<p>“动”者，兴起而警觉之意。“极”，尽也，谓尽其本心之德也。“顺”者，适乎自然之序而行之无所拂也。</p>
<p>内和而外顺，则民瞻其颜色而弗与争也，望其容貌而民不生易慢焉。故德辉动于内而民莫不承听，理发诸外而民莫不承顺。</p>
<p>“辉”，光晕也；《诗》：“庭燎有辉。”“理”，容貌之文理也。“颜色”者，心之著见不期然而然者。和以召和，则人自无争，德辉之被也。“容貌”者，身之示人者也。顺以感顺，则民不慢，理之不违也。</p>
<p>故曰：致礼乐之道，举而错之天下，无难矣。错，仓故反。</p>
<p>民皆听顺，则政教毕达矣。</p>
<p>右第三十三章。此章言礼为修己治人之本务，其下三章皆以申明此章之意。其曰“礼动乎外”，虽若与礼自外来之说相似，而根心生色之义寓焉，则其旨殊矣。盖从用而言之，则礼治外而乐治内，固不嫌乎分言；从体而言之，则和因已发之情，而礼本未发之节固不可离而二之也。毫厘之差而得失千里，在学者之善择耳。</p>
<p>乐也者，动于内者也；礼也者，动于外者也。故礼主其减，乐主其盈。</p>
<p>礼动乎外以治身，而耳目口体以侈肆为便安，故动之者必为裁抑，勿使奔物以流而授之以节。乐动乎内以治心，而和方在中，不能宣畅流通以极其情之所必至，故动之者必引而传之，长言咏叹舞蹈之不足，抑取天地之产，摇荡其虚籁，华饰其形容，使形声充满于两间以宣其悦豫，此礼乐之用所自生也。</p>
<p>礼减而进，以进为文；乐盈而反，以反为文。</p>
<p>“进”者，迭相劝助之意。“反”者，还顾其本之谓。礼以裁抑为节，而裁之已过，则人情苦不能安，故务为相报之礼。让人者人亦让之，敬人者人亦敬之，虽自卑替而终得尊光，互相推奖，往来嗣续而不匮，则人乐于行而礼可大矣。乐以宣畅为用，而发之已极则反诸固有而或溢，故为之反本之道，使干羽从音，八音从律，止于其数之固有，而黄钟以降，虽有上生下生之别，要皆有损而无益，以约人心而不使之流，则人得其和而乐可久。此先王裁成礼乐之道也。</p>
<p>礼减而不进则销，乐盈而不反则放。</p>
<p>“销”，谓人倦于行，无继之者而渐以亡也。“放”，谓奔欲逐物而失固有之和也。</p>
<p>故礼有报而乐有反。礼得其报则乐，乐得其反则安。礼之报，乐之反，其义一也。“则乐”之“乐”，卢各反。</p>
<p>乐则不倦于更施，安则不淫不伤而居之也泰。礼之报，乐之反，以劝勉人情之不足而节其有余，皆使得乎中而称乎情，故曰“一”也。</p>
<p>右第三十四章。</p>
<p>夫乐者，乐也，人情之所不能免也。乐必发于声音，形于动静，人之道也。声音、动静，性术之变尽于此矣。夫，防无反。“乐也”“乐必”之“乐”，卢各反。</p>
<p>“声”，谓咏叹淫泆。“音”者，声之节也。“动静”，舞蹈之容止也。“道”，必由之理也。“性术”者，性所自发之术径也。人生之事皆性术所成，万变不穷，而要其出诸身以加诸物者，则惟音声相告，动静相接，而喜怒哀乐，是非得失，皆于此出，故必于此为之节制而已其乱也。</p>
<p>故人不耐无乐；乐不耐无形；形而不为道，不耐无乱。耐，古能字，奴登反。乐，卢各反。</p>
<p>“形”，谓发于声音动静。“道”，治也。“乱”，失节淫放也。</p>
<p>先王耻其乱，故制《雅》《颂》之声以道之，使其声足乐而不流，使其文足论而不息，使其曲直、繁瘠、廉肉、节奏，足以感动人之善心而已矣，不使放心邪气得接焉。是先王立乐之方也。道，徒到反。肉，如又反。“足乐”之“乐”，卢各反。</p>
<p>“其声”，谓歌者之音节。“文”，辞也。“论”，讲求义理也。“不息”，义味深长也。“曲”，回声也。“直”，一往之声也。“繁”，洪也。“瘠”，纤也。“廉”，方也，谓字句界段清明也。“肉”，如璧环，谓圆也。承接转换，音圆浃也。“节”，抑；“奏”，扬也。“方”，法也。</p>
<p>是故乐句，在宗庙之中，君臣上下同听之，则莫不和敬；在族长乡里之中，长幼同听之，则莫不和顺；在闺门之内，父子兄弟同听之，则莫不和亲。故乐者，审一以定和，比物以饰节，节奏合以成文，所以合和父子君臣，附亲万民也。是先王立乐之方也。长，丁丈反。此，毗至反。</p>
<p>“乐”，谓《雅》《颂》之乐。“宗庙之中”，祭之事也。“上”，堂上之宾、尸。“下”，堂下之有司也。“族长”者，百家为族，合于其长之室，谓乡饮酒也。“闺”，室中户。“闺门之内”，肄习之事也。“敬”“顺”“亲”皆言“和”者，本其心之和平以成三者之德，所谓“善心”也。“一”，人声也，八音皆依人声为准，审人声之和，则八音之和皆从此定也。“比”，合也。“物”，谓金石丝竹匏土草木之器。“饰节”，谓以八音辅成人声之节也。“文”，乐之章也。</p>
<p>故听其《雅》《颂》之声，志意得广焉；执其干戚，习其俯仰诎伸，容貌得庄焉；行其缀兆，要其节奏，行列得正焉，进退得齐焉。故乐者，天地之命，中和之纪，人情之所不能免也。要，于宵反。“行列”之“行”，胡郎反。</p>
<p>心所期向曰“志”。念所发起曰“意”。“广”，谓扩充于义理而不为物欲所拘也。“要”，合也。言行乎缀兆之时，疾徐周折皆与乐声之抑扬相符也。“天地之命”，人之性也。乐自和生而与礼相互成，故为“中和之纪”。“纪”，统也。性有其则而因情以发，情所必发，乐由之生，若其以至于命而致中和者，则先王立乐之尽善者为之也。</p>
<p>右第三十五章。</p>
<p>夫乐者，先王之所以饰喜也；军旅钺者，先王之所以饰怒也。故先王之喜怒皆得其侪焉。喜则天下和之，怒则暴乱者畏之。先王之道，礼乐可谓盛矣。夫，防无反。</p>
<p>“饰”者，著之于用而有节之意。“”，砧；“钺”，大斧；刑杀之具也。“侪”，类也。乐以宣和，兵刑以示威，因事而用，各从其类而不溢也。戕民曰“暴”，干君曰“乱”。礼乐兵刑，昭生杀之大用，而礼乐之兴，制治未乱，道为尤盛矣。</p>
<p>右第三十六章。</p>
<p>子赣见师乙而问焉，曰：“赐闻声歌各有宜也。如赐者，宜何歌也？”师乙曰：“乙，贱工也，何足以问所宜？请诵其所闻而吾子自执焉。“赣赐”之“赣”，古本从此，他民收作“贡”者，省。</p>
<p>“师”，乐官；乙，其名也。“宜”者，谓顺导其德性之所长而补其所短，以养心进善也。“执”，择也。</p>
<p>“宽而静，柔而正者，宜歌《颂》。此下五节旧本错误，今一因陈氏本序定之。</p>
<p>“宽”，有容也。“静”，不妄动也。“柔而正”，柔不过则也。《颂》之体，静正而谨严，故因其德性之长以导之，而裁其宽柔，使有则也。</p>
<p>“广大而静，疏达而信者，宜歌《大雅》。好，呼报反。</p>
<p>“广大”，以识量言。“疏达”，通而不滞也。“信”，有恒守也。《大雅》之体，广大疏达而通于变，故既因其德之近而抑以通变者，善其静信也。</p>
<p>“恭俭而好礼者，宜歌《小雅》。</p>
<p>《小雅》之体，恭俭而尚情实，故以顺其恭俭之德，而复以近情者善其好礼，反文于质也。</p>
<p>“正直而静，廉而谦者，宜歌《风》。</p>
<p>“正直”，好善恶恶，无邪曲也。“廉”，有守也。二者刚而不竞，《风》之体，美刺不讳，故以顺其廉直之长而善其谦静，使无委曲也。上四节皆以《诗》辞之旨趣言之。</p>
<p>“肆直而慈爱者，宜歌《商》。温良而能断者，宜歌《齐》。断，丁贯反。</p>
<p>此二者以歌者之音节言之，犹今俗乐之腔也。《风》《雅》《颂》，皆可以二者之声歌之，词同而声异耳。“肆”，舒放也。《商》声肇自五帝，音多质朴，与肆直之德合，而可以裁慈爱之过。《齐》声起于三王，音多缛曲，与温良之德合，而可以调刚断之偏。</p>
<p>“夫歌者，直己而陈德者也。夫，防无反。</p>
<p>“直”，犹正也。“直己”，以匡扶其过；“陈德”，以伸奖其长。</p>
<p>“动己而天地应焉，四时和焉，星辰理焉，万物育焉。</p>
<p>“动己”，言发动于己也。志气感，性情平，而两间之和应之矣。</p>
<p>“故《商》者，五帝之遗声也，商人识之，故谓之《商》。《齐》者，三代之遗声也，齐人识之，故谓之《齐》。明乎《商》之音者，临事而屡断；明乎《齐》之音者，见利而让。临事而屡断，勇也；见利而让，义也。有勇有义，非歌孰能保此！识，式吏反。断，丁贯反。“商人识之”之上，旧有“商之遗声也”五字，今从陈氏本删之。</p>
<p>商，宋也。“屡”，犹能也。上古音质，质者善断；中古音文，文者善让。“保”，谓养之而不失也。《风》《雅》《颂》，文义具存，而流连宛转以感人心者，尤存乎歌者之音节，故重述《商》《齐》之所自来而称其益。此上八节，皆诵其所闻，使子贡之自执，盖性情学术之微，非工者之所能与也。然则由子贡之质而言之，其宜以《齐》声歌《小雅》乎？</p>
<p>“故歌者，上如抗，下如队，曲如折，止如槁木，倨中矩，句中钩，累累乎端如贯珠。上，时掌反。队，直类反。倨，居御反。中，陟仲反。句，古侯反。</p>
<p>“上”，扬也。“下”，抑也。“如抗”者，如举物过顶以渐升也。“队”，与坠同。“如队”者，抑之速也。“曲”，回合也。“折”，两际清也。“止”者，句之尽也。“如槁木”者，余音无粘滞也。“倨”，大转也。“句”，如“句股”之“句”，斜转也。“中钩”者，圆而曲也。“累累”，相属之貌“端”者，前后声相接续之际也。“如贯珠”者，字各圆亮而相续无垠也。凡此，盖《商》《齐》之声所同，其音节之妙，工能习而传之，故师乙直以诏之子贡，而善理其气以养其心之和，则育德之几亦存乎其间矣。</p>
<p>“故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之足之蹈之也。”说，弋雪反。</p>
<p>“说”者，乐在中也。“不足”，说之情未尽也。“长言”，吟其文。“嗟叹”，余声也。“舞”，“蹈”舞者之容。“蹈”，践其缀兆也。言歌之所自，缘于心之不容已，而逮其已发，则志气身心与之俱动，以明所歌者之必慎于择执也。</p>
<p>子贡问乐。</p>
<p>盖篇策之题辞。</p>
<p>右第三十七章。</p>
<p>《礼记章句》卷十九终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
