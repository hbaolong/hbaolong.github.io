<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>17船山遗书238-2026年12月10日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">17船山遗书238-2026年12月10日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="莲峰志卷五">莲峰志卷五</h4>
<p>诗</p>
<p>朱熹 元晦</p>
<p>后洞山口晚赋</p>
<p>日落千林外，烟飞紫翠深。寒泉添壑底，积雪尚崖阴。景要吾人共，诗留永夜吟。从教广长舌，莫尽此时心。</p>
<p>自方广过南台次敬夫韵</p>
<p>素石留青壁，苍霞对赤城。我来林壑晚，人说夜灯明。贝叶无心得，蒲人有旧盟。咄哉宁负汝，安敢负吾生！</p>
<p>方广版屋</p>
<p>秀木千章倒，层甍万瓦差。悄无人似玉，空咏小戎诗。</p>
<p>方广道中半岭小憩次敬夫韵</p>
<p>不用洪崖远拍肩，相将一笑俯寒烟。向来活计蓬蒿底，浪说江湖极目天。</p>
<p>道中景物甚胜吟赏不暇敬夫有诗因次其韵</p>
<p>穿林踏雪觅钟声，景物逢迎步步新。随处留情随处乐，未妨聊作苦吟人。</p>
<p>崖边积雪取食清甚次敬夫韵</p>
<p>落叶疏林射日光，谁分残雪许同尝。平生愿学程夫子，恍忆当年洗俗肠。</p>
<p>后洞雪压竹枝横道</p>
<p>石滩联骑雪垂垂，已把南山入小诗。后洞今朝逢折竹，却思联骑石滩时。</p>
<p>方广奉怀定叟</p>
<p>偶来石禀峰头寺，忽忆画船斋里人。城市山林虽一致，不知何处是真身。</p>
<p>方广圣灯次敬夫韵</p>
<p>神灯照夜惟闻说，皓月当空不用寻。个里忘言真所得，便应从此正人心。</p>
<p>罗汉果次敬夫韵</p>
<p>目劳足倦登乔岳，吻燥肠枯到上方。从遣山僧煮罗汉，未妨分我一杯汤。</p>
<p>壁间古画精绝未闻有赏音者</p>
<p>老木樛枝入太阴，苍崖寒水断追寻。千年粉壁尘埃底，谁识良工独苦心？</p>
<p>泉声次林择之韵</p>
<p>空岩寒水自悲吟，遥夜何人为赏音？此日团栾都听得，他年离索试追寻。</p>
<p>霜月次择之韵</p>
<p>莲花峰顶雪晴天，虚阁霜清绝缕烟。明发定知花簌簌，如今且看竹娟娟。</p>
<p>枯木次择之韵</p>
<p>百年蟠术老聱牙，偃蹇春风不肯花。人道心情顽似汝，不须持向我侬夸。</p>
<p>夜宿方广闻长老守荣化去敬夫感而赋诗因次其韵</p>
<p>拈椎竖拂事非真，用力端须日日新。只磨虚空打筋斗，思君辜负百年身。</p>
<p>莲花峰次敬夫韵</p>
<p>月晓风清堕白莲，世间无物敢争妍。何如今夜风头雪，撩得新诗续旧篇。</p>
<p>方广睡着次敬夫韵</p>
<p>风檐雪屋澹无情，巧作寒窗静夜声。倦枕觉来听不断，相看浑欲不胜清。</p>
<p>感向子平事</p>
<p>翩然远岳恣游行，慨想当年向子平。我亦近来知损益，只将惩窒度余生。</p>
<p>残雪未消次择之韵</p>
<p>脚底悲风舞冻鸦，此行真是蹑苍霞，仰头若木敷琼叶，不是人间玉树花。</p>
<p>张栻 敬夫</p>
<p>宿方广寺</p>
<p>俗尘元迥隔，景物自天成。山近四围碧，泉鸡永夜清。月华侵户冷，秋气与云横。晓起寻归路，题诗寄此情。</p>
<p>和元晦后洞山口晚赋</p>
<p>石裂长藤瘦，山围野路深。寒溪千古思，乔木四时阴。更得寻幽侣，何妨拥鼻吟。笑看云出岫，谁似此无心！</p>
<p>自方广过南台</p>
<p>两寺清闻磐，群峰石作城。风生云影乱，猿啸月华明。香火远公社，江湖鸥鸟盟。是中俱不著，俯仰见平生。</p>
<p>和元晦版屋</p>
<p>茸盖非陶埴，年深自碧差。如何乱心曲，不忍诵秦诗。</p>
<p>方广道中半岭少憩</p>
<p>半岭篮舆少驻肩，眼中已觉渺云烟。上头更尽无穷境，非是人间别有天。</p>
<p>道中景物甚胜吟赏不暇因复作此</p>
<p>支筇石壁听溪声，却看云山万叠新。总是诗情吟不彻，一时分付与吾人。</p>
<p>崖边积雪取食清甚赋此</p>
<p>阴崖积雪射寒光，入齿清甘得味尝。应是山神知客意，故将琼液沃诗肠。</p>
<p>和元晦雪压竹韵</p>
<p>山行景物总清奇，知费山翁几许诗？雪急风号联骑日，月明霜净倚阑时。</p>
<p>和元晦怀定叟戏作</p>
<p>路入青山小作程，每逢佳处忆吾人。山林朝市休关念，认取临深履薄身。</p>
<p>方广圣灯</p>
<p>阴壑传闻炯夜灯，几人高阁费追寻。山间光景抵常事，堪笑尘寰万种心。</p>
<p>赋罗汉果</p>
<p>黄实累累本自芳，西湖名字著诸方。里称胜母吾尝避，珍重山僧自煮汤。</p>
<p>和元晦咏画壁</p>
<p>松杉夹路自清阴，溪水有源谁复寻？忽见画图开四壁，悠然端亦慰予心。</p>
<p>和择之赋泉声</p>
<p>试问今宵涧底声，何如三叹有余音。堂中衲子还知否，月白风清底处寻？</p>
<p>和择之赋霜月</p>
<p>月华明洁好霜天，遥指层城几暮烟。妙意此时谁与寄？美人湘水隔娟娟。</p>
<p>和择之赋枯木</p>
<p>阴崖虎豹露须牙，元是枯槎著藓花。不向明堂支万祀，玄冬苦节未须夸。</p>
<p>闻方广长老化去有作</p>
<p>夜入精蓝意自真。上方一笑正清新。山僧忽复随流水，可惜平生未了身。</p>
<p>赋莲花峰</p>
<p>玉井峰头十丈莲，天寒日暮更清妍。不须重咏洛神赋，便可同赓云锦篇。</p>
<p>和元晦咏雪</p>
<p>兀坐竹舆穿涧壑，仰看石径接烟霞。时闲故有春消息，散作千林琼玉花。</p>
<p>释洪觉范</p>
<p>海上初还至南岳寄方广首座</p>
<p>天风吹笑落人间，白发新从死地还。往事暗惊如昨梦，此生重复见名山。倦禅想见崔嵬坐，知法应抛放纵间。初嚼芳鲜动诗思，一篇先寄倩君删。</p>
<p>顾璘 东桥</p>
<p>游方广</p>
<p>古木阴阴一径微，寒溪十里带残晖。僧饭汲泉和雪煮，客堂明烛见云飞。田开白石分叠千，山拥青屏匝四维。行尽衡峰多佛宇，无如此地好归依。</p>
<p>又出方广</p>
<p>一宿霞门便出山，泉声雪色送余还。金书向荷君王宠，石髓难医俗士颜。洞府逍遥尘土外，冠裳惭愧去留间。武皇亦说捐妻子，何事吾人大作悭！</p>
<p>邹守益 东廓</p>
<p>方广寺次晦庵南轩二先生韵</p>
<p>石梁击壤对青莲，月映疏林色更妍。惊起洞龙五日雨，山僧解诵白驹篇。</p>
<p>飞泉日夜作龙吟，梦里疑闻广乐音。欲谱观澜翻古调，宫商历乱眇难寻。</p>
<p>小醉山杯同此夜，更深洞口白云还。开门月上云舒卷，阖辟乾坤一笑间。</p>
<p>洞口归云隐薜萝，坐临飞瀑起高歌。莲花峰下春如许，合与莲坪寄一窝。</p>
<p>四合烟云接太清，泉声更挟迅雷声。山前晴雨皆奇景，憎爱何劳更恡情。</p>
<p>罗洪先 念庵</p>
<p>住方广九日悠悠苦不能舍遗以是诗</p>
<p>坐石忽忘去，买山无后期。不怜生是寄，翻以爱为悲。门忆曾题处，松看初长时。千山风与月，来者自栖迟。</p>
<p>访方广寺大方静室住一日</p>
<p>一径远微微，深林自掩扉。结茅邻虎穴，积叶卧牛衣。苦药朝存食，寒藤夜独归，无心答问语，谁辨万缘非！</p>
<p>出方广作</p>
<p>斋心逾一七，经义破三千。黄叶石间路，青松山下泉。客游朝复暮，禅定日如年。回首钟鸣处，深林隔四天。</p>
<p>次尹洞山韵追忆朱张二先生雪中宿此怆怀遂志诗末</p>
<p>青莲结宇白云隈，大士何年说法台。瀑水峰头堪独往，石房松下定谁开。深潭咒雨龙能听，别院分斋鸟自来。立雪有怀人不见，山高岁广重迟回。</p>
<p>湛若水 甘泉</p>
<p>题嘉会堂</p>
<p>二贤并生世，于此际嘉会。七日与朋来，唱酬固尚在。我生何不辰，独立无朋辈。忆昔阳明子，相期将有待。时势倏变更，至今有遗悔。二贤祠下树，勿翦与勿败。悠悠千古心，泉樾系感慨。</p>
<p>蒋信 道林</p>
<p>次朱张二先生韵</p>
<p>题品从人谩拟莲，中天秀色谢佳妍。角巾晚对苍烟里，不记莲翁爱乐篇。</p>
<p>次东廓</p>
<p>鞭鹤同谁出薜萝，石泉云外和予歌。太清清处堪同住，不用青钱买竹窝。</p>
<p>次石泉</p>
<p>嘉会堂高围石林，泉分卓锡下云森。拈将圣训君同领，落尽灯花夜几深。末径可怜空语佛，多年却恐未知心。如今独喜石泉子，肯为疏狂和不禁。</p>
<p>陈大纶 豹谷</p>
<p>佛地前有古器因拟林上人种莲有作</p>
<p>诸峰览下来，爱此方广好。青莲天雨花，大地云根抱。繇旬高四百，人间迹如扫。移种古佛地，堪为证果笑。永结无心盟，坐忘天地老。</p>
<p>高简 太鹤</p>
<p>二贤次韵</p>
<p>明月一轮担满肩，高秋此夕尽飞烟。穿林冉冉莲花下，独立祠前别有天。</p>
<p>欧阳继 □□</p>
<p>方广</p>
<p>信宿留方广，秋容别市城。高风寒叶坠，新月夜堂明。虫韵偏依石，萤飞却近楹。与僧谈梦幻，真觉愧浮名。</p>
<p>蔡汝南 白石</p>
<p>寄方广寺朱张精舍</p>
<p>秋风吹梦到名山，却在千峰万壑间。缘寄薜萝思久结，身婴符竹迥难攀。并游先觉曾投迹，趺坐禅僧自闭关。偶上江楼见苍翠，分明犹许眼光间。</p>
<p>骆尧知 □□</p>
<p>宿方广</p>
<p>夙驾初登岳，从师几杖新。槲香薄日色，溪溜听天钧。采药云迷路，攀林月在身。哲人应识我，不是浪游人。</p>
<p>刘阳 三峰</p>
<p>二贤祠同讷溪和念庵韵</p>
<p>石阁云分住，嵩堂月每期。不缘闲榻恋，因忆古人悲。千载怜真绪，百年虚壮时。莫为分手计，已惜对床迟。</p>
<p>留紫云方丈</p>
<p>雪久琴生润，云来户且扃。涧缘龙气紫，峰作藕花青。石畔收蒟蒻，松根斸茯苓。山中留客住，浑不世间营。</p>
<p>陈庆□ 西塘</p>
<p>次念庵太史韵</p>
<p>登山殊不厌，只恐负幽期。一入诸天寂，能忘万劫悲。涧深石涌处，松老鹤来时。窃忆高贤远，因怜蹑履迟。</p>
<p>王希贤 西溪</p>
<p>方广次韵</p>
<p>到来不拟有佳山，钟磬迎云紫翠间。因记十年曾眺赏，还期八月可跻攀。崖云多事仍开霁，禅榻无拘莫闭关。寄语石梁同笑者，秋高月白一尊间。</p>
<p>刘稳 仁山</p>
<p>方广谒二贤祠</p>
<p>清晨度翠微，傍晚扣禅扉。月上莲花顶，云生薛荔衣。古祠芳草合，高树暮禽归。云泉订好梦，莫怪令威非。</p>
<p>罗朝岳 盘云</p>
<p>方广道中望青衿峰作</p>
<p>行踪遍岳秀，题品皆所寄。五峰固殊特，青衿安可卑？何彼来游人，久矣无相知？蔑如等邱垤，观望靡及期。今来忽予觏，削笔青天涯。晴云映孤岫，佳色辉嶷嶷。岂非造化初，祝融同根基？惟以不当路，遂致低昂之。此情实乖异，歧路令生悲。停舆悬相对，悠然发长思。我身似尔峰，韬晦甘如痴。</p>
<p>潜圣峰次韵</p>
<p>步援石磴手扪萝，癖爱山行行亦歌。歌入烟霞抛杖屦，万峰深处即吾窝。</p>
<p>石粱桥次韵</p>
<p>斜日疏林晓色青，鸟惊残梦坠寒声。桥头坐看云归洞，感动经营邱壑情。</p>
<p>张术 秋泉</p>
<p>方广奉和东廓</p>
<p>万里无云渺太清，凤箫何处奏天声？游人到此浑忘却，吸露餐霞物外情。</p>
<p>毛绍纶 鹤汀</p>
<p>疾风甚雨修祀南岳时乃大霁天映山青因得复往莲花峰奉礼朱张二夫子</p>
<p>钟传方广莲花下，云壑行回径路长。千载高贤游赏地，萧森草树又斜阳。</p>
<p>张居正 叔大</p>
<p>方广寺谒晦庵南轩祠柬诸同志</p>
<p>两贤异乡域，千里还相求。只为恋徒侣，能忘路阻修。我行蹑遗迹，仰见祠屋幽。高山近可仰，嘉会亦绸缪。俯首念畴昔，戚戚怀殷忧。虽抱遗俗心，赋质暗且柔。屃赑负乔岳，有志力不遒。愿我同心侣，景行希令猷。涓流匪沧海，一篑成山邱。欲骋万里途，中道安可留。各勉日新志，毋贻白首羞！</p>
<p>方广燕坐次念庵韵并寄仰怀</p>
<p>烟雨晓微微，山僧未启扉。花坛分石髓，苔壁挂牛农。挥麈频闻难，停辀已忘归，曹溪一宿后，真觉夙心非。</p>
<p>赵贞吉 大洲</p>
<p>出方广作</p>
<p>偶来何见去何闻？耳畔清泉眼畔云。山色有情能恋客，竹门将别却怜君。瘦筇又逐孤鸿远，浪迹如还落叶纷。尘土无心留姓字，碧纱休护壁间文。</p>
<p>陈惟顺 南崖</p>
<p>再游方广</p>
<p>泉流百折涧，云拥万重山。虎吼风生地，乌啼月满关。蕙兰吹岭气，杖屦失愁颜。天纵山人兴，葛巾任往还。</p>
<p>尹台 洞山</p>
<p>游方广</p>
<p>衡岳峰阴万翠隈，幽林危刹倚天台。水摇树色烟中落，山作瑶莲石上开。终夜星河朱宿拱，高秋云雾黑潭来。欲辞簪绂随猿鹤，留语老僧待客回。</p>
<p>出方广望石廪不果登有作</p>
<p>莲花峰影散参差，石廪天梯挂壁危。坐惜阴崖苍藓滑，难攀绝壑紫萝垂。风声昼吼玄冥窟，云气秋翻霹雳池。安得身轻陵绝顶，卧承清露茹仙芝！</p>
<p>张元忭 阳和</p>
<p>游方广谒晦庵南轩两先生次韵</p>
<p>风月行囊总一肩，芒鞋得得破春烟。碧桃溪畔花先吐，始信山中别有天。</p>
<p>禅堂独对一灯清，却讶溪声似雨声。东流无日夜，今人剩有古人情。</p>
<p>刘之龙</p>
<p>游方广次韵</p>
<p>几夜禅房梦独清，又看翠岫带溪声。明朝策马出山去，回首烟云无限情。</p>
<p>黄廷用</p>
<p>莲花峰</p>
<p>山似莲形开朵朵，僧家住在藕花心。银涛夜泻滋珠蕊，紫雾晴分润玉林。长向藤萝看虎伏，忽乘风雨听龙吟。青莲玉井华峰上，安得骖鸾一往寻？</p>
<p>曾朝节 直斋</p>
<p>宿方广题朱张二先生祠</p>
<p>复峰危岳极攀缘，忽到灵山有洞天。一自西方开白社，遂令东土涌青莲。周罗花瓣应为供，清净天香总似禅。彻夜雨声眠不得，谁知幽响过流泉！</p>
<p>邹德溥 泗山</p>
<p>偕从兄汝禹暨伍学父欧用卿周振南同游方广</p>
<p>万山盘翠隐琳宫，挈侣寻幽兴不穷。曲磴干层枯木里，飞泉百道乱岩中。香台漠漠生虚白，仙梵微微入远空。欲问真如无一字，觉来步步是玄同。</p>
<p>曾凤仪 金简</p>
<p>入方广阅藏</p>
<p>独上招提静掩扉，青莲朵朵漾晴辉。斋分香积和云供，步引金绳夹日飞。涧水时清居士耳，溪霞巧映定僧衣。少林传得空王印，□□空山第一机。</p>
<p>和阳和张太史二贤祠韵</p>
<p>揽胜名山此□肩，莲花深处足风烟。闲临定水心无事，况是阳春二月天。</p>
<p>李焘 斗野</p>
<p>洗衲池</p>
<p>宝地山环碧，琳宫瀑供奇。一泓开宿海，三峡倒天池。丹鼎银为冶，龙头雪作维。从来堪洗衲，即此濯缨宜。</p>
<p>岳和声</p>
<p>次张孝廉无名方广同宿见赠之作</p>
<p>行尽七千里，山中才见君。岳开莲作寺，人散咳为云。剑喜雌雄合，星占吴越分。不缘清夜坐，自性得闻闻。</p>
<p>张博 无名</p>
<p>岳仪部过山斋夜谈</p>
<p>世外逃喧地，林开识使君。言寻南岳胜，更踏万山云。沦茗留趺坐，高谈入夜分。何缘调流水，得向静中闻！</p>
<p>尹嘉宾 淡如</p>
<p>游方广</p>
<p>惟心净土谁能识？火里青莲恁样开？水鸟树林都护法，山僧犹自觅如来。</p>
<p>杨佐明</p>
<p>登峰作付方广</p>
<p>朱明缘北极，紫盖拥南天。胜景观无尽，游情我独仙。软舆披曲径，轻扇拂危烟，怒石疑逢虎，惊泉似听蝉。断崖孤磴外，独树半山前。洞锁丹霞古，桥封玉版鲜。松篁衔落照，云日护飞船。昏黑投僧寺，清凉结梵缘。捧盂怜小衲，拂藓读新篇。未了嵩风梦，初看若木悬。坐亭凌倒影，倚塔睇洪川。万嶂沉幽壑，诸天拱法筵。关山收一望，尘雾漭无边。桑下宁三宿。源中逾百年。等闲离洞口，怅望武陵舷。</p>
<p>周赞春</p>
<p>二贤祠次韵</p>
<p>下山复踵踏前肩，势便乘高破雾烟。趋至莲花峰顶坐，旋开遍地井中天。</p>
<p>杨鹤 修龄</p>
<p>方广</p>
<p>千岩万壑窍玲珑，云气乘嘘能混濛。若向名山搜地脉，六根何处不灵通！</p>
<p>山中归卧武陵春，倦鸟闲云自在身，静里闭门惟打睡，起时还作灌园人。</p>
<p>宿凝然方丈</p>
<p>今夕眠何处？众山作人语。八月潮声枕上来，扁舟一夜潇湘雨。</p>
<p>谭元春 友夏</p>
<p>出岳路</p>
<p>灵雨记起止，在山皆晴望。意岂不忘归？归心闻汪涨。何以迎送予？青松同微尚。爱涛步迟迟，人以为惆怅。我则实不然，方寸岳万状。</p>
<p>衡岑同异寄报蔡敬夫朱无易二公</p>
<p>五峰木石身，沃之以方广，不踏岑山泉，空作衡山想。太霁捐山情，将无失惝恍！犹念祝融前，众云寒俯仰。中外奔一岑，百祥无他往。古岳任其天，所以荆榛长。</p>
<p>洗衲池</p>
<p>日下寺峰静，水流桥路深。清晖向前去，奇影自相沉，以我倚松意，知师洗衲心。声光融万物，不独在长林。</p>
<p>方广路</p>
<p>真幽难测识，古路自多惊。深绿摇灵魄，空青盖众声。山释如水泛，地暗杂天明。曲直度千劫，高低分一泓。鹿禽人共道，花草树同生。如此十余里，难言有限情。窈冥常是夜，奇奥晓而晴。梵火浓阴里，何僧不可清！</p>
<p>出方广</p>
<p>溶溶水木澹多思，长叹声如良友离。素蝶黄花春尽日，暗泉深树雨来时。将横石上过驯鹿，欲湿桥边立子规。去住飘然吾夙昔，白云生满下山迟。</p>
<p>茅瑞徵 五芝</p>
<p>游方广寺</p>
<p>穷幽觅古寺，峰绕薜萝深。奇壑烟全锁，晴峦气亦沉。僧来穿鸟道，香发出松林。坐听清泉泻，何烦丝竹音！</p>
<p>郭都贤 天门</p>
<p>游方广</p>
<p>见所见而去，问予何太忙？度云闻石语，吸露带瓯香。衲洗灵泉水，灰飞古道场。莲花从火现，佛法应重光。</p>
<p>洗衲池</p>
<p>万壑千峰翠霭遮，上方旁拥碧莲花。尘夫不解无生法，洗衲池边自吃茶。</p>
<p>魏士章</p>
<p>方广对月</p>
<p>为穷胜迹肯辞疲，再过禅房致旧诗。淡淡白云劳应接，辉辉清影独犹夷。归林宿鸟喧歌笑，绕石鸣泉恣鼓吹。一榻隔窗人数起，幽怀却被老僧知。</p>
<p>堵胤锡 仲缄</p>
<p>听涧有感</p>
<p>涧石磥无次，泉各见功。千崖悬影合，密箐曲身通。应有情能感，将无理自同。踌躇听不去，端望诵山蒙。</p>
<p>谒朱张二夫子祠四首</p>
<p>犹见先生宇，巍然古刹前。勿深同异辨，翻借磐钟缘。栋落阴晴雨，甍飞昼夜泉。古期今在昔，迥户历星悬。</p>
<p>羹墙觌小子，俎豆拜吾师。居世有无尔，高长山水诗。采泉源在近，出户道多歧。通夕□□□，惊寒衣倒披。</p>
<p>四十悲闻力，仰面怅何求！从前都过眼，夫子在高头。未便登为岸，难量水作舟。蹉跎思接引，沧海一槎浮。</p>
<p>众水恒沙下，通山烟雾中。难将簪绂子，再进简编功。醒醉无糟啜，追亡在跂攻。疏斯何若粺，不寐听梵宫。</p>
<p>冒雨游方广中道喜晴</p>
<p>危磴垂萝人径少，盘蹊觅路鸟声呼。满头薄雾通天气，一背初晴负画图。万壑中开云树暗，四山层簇雨连孤。千年涧里潺潺水，流到人间听有无。</p>
<p>周大启 芝田</p>
<p>登方广</p>
<p>曲曲层层侧径通，寺尖插出翠微中。山情似我擎拳拱，我意穷山劈面逢。花雨半天随涧落，衲云千缕到身空。闲行多少添忙趣，拣得悬崖印脚踪。</p>
<p>刘明遇 浣松</p>
<p>游方广</p>
<p>山深春尽尚高寒，探石搜云爱路难。孤瀑忽从天上落，众峰如在掌中看。鸟争花性啼香艳，僧定禅心住世宽。一宿精蓝狂念歇，然灯选梦入更残。</p>
<p>自九渡路口上岳山</p>
<p>四顾无行径，晓风迷宿雾。劈空一卷石，凿破寻山路。缘溪一线行，云绕石无数。桃李醉春风，争妍松杉树。风雨生木末，阴云起竹户。时闻霹雳声，四望皆瀑布。剔藓觅奇书，苔莓深固护。七十二幻峰，峰峰白云吐。幽人投僧舍，僧僚如亲故。崖月入我怀，高朗寒生怖。毒舌问山僧，杀运如何渡！云超兹劫中，须借英雄箸。甫动买山心，山鬼已知处。何如入水火，度人亦自度。假寐白云窝，定力追天步。夜半晓钟鸣，蘧然发深悟。</p>
<p>方广山房赋赠周芝田先生</p>
<p>湘岳绝顶祝融峰，七十二峰最巃嵸。溪岩洞瀑溅空翠，春山春涧百花浓。我访名山周四大，西极少华东泰岱。楚岳山灵新交游，收拾云霞满衿带。中有紫光浮嶙峋，万谷桃李放深春。步云趋雾叩金英，是乃东壁图书林，南和丹缯之真人。有人驻杖在方广，崖深烟雾生蓬幌。平章梅柳增颜色，鸟戛笙簧众山响。山僧采蕨供伊蒲，春茗压醐百宝望。气吐精灵蛇龙窟，宅喷鲛珠□□□。明眼选佛方广殿，佛子短长丝丝见。洞庭千里奔归湖，百川万壑开生面。千中抡得补天手，撑扶日月还霄汉。掀翻劫运如反掌，长夜漫漫明星烂。</p>
<p>《莲峰志》卷五终</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
