<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>1604船山遗书092-2025年09月13日-船山遗书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">1604船山遗书092-2025年09月13日-船山遗书</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="礼记章句卷三十">礼记章句卷三十</h4>
<p>坊记</p>
<p>此篇与《表记》相为表里。“坊”者，治人之道。“表”者，修己之道。修己治人之实，礼而已矣。性之所由失者，习迁之也。坊习之流则反归于善，而情欲之发皆合乎天理自然之则矣。习俗泛滥以利其欲者，为凡民之所乐趋，故坊之也不容不严。是以篇内多危急之辞而疑于人之难与为善，然苟达其立言之旨以与《表记》参观之，则《易》所谓“遏恶扬善，顺天休命”之理于此著焉；而不与荀卿之说相类，不然且将疑礼之犹不足以坊民，而老、庄、名、法之说且由此而兴，是所贵于读者之善择也。篇内所引夫子之言，皆单词片语，而记者杂引《诗》《书》参以己意以引伸之。石梁王氏乃以是而疑其非圣人之书，则固矣。凡二十二章。</p>
<p>子言之：“君子之道，辟则坊与！坊民之所不足者也。”辟，匹赐反。与，以诸反。</p>
<p>此三句孔子之言，以下则记者所绎，后放此。“言之”者，谓尝有此言，可引以为征也。“道”，正己率物之教，盖即礼也。民性至善，天理人情自有其节，惟不足于善斯恶矣。“坊”者，使足乎善以止恶也。</p>
<p>大为之坊，民犹逾之。故君子礼以坊德，刑以坊淫，命以坊欲。</p>
<p>“坊德”者，坊德之过、不及而制之中，所以坊君子之失也。“命”，令也，制也。中人以下者不能自强于礼，徇情而淫泆，徇形而从欲，故为之刑法禁制以辅礼而行，盖因人情之下流，不得已而以维礼之穷者也。</p>
<p>右第一章。此章乃一篇之纲领，其下二十一章皆以详著此篇之意。</p>
<p>子云：“小人贫斯约，富斯骄，约斯盗，骄斯乱。”</p>
<p>此一节孔子之言。“约”者，困束不自得之意。“乱”，谓僭越犯上也。</p>
<p>礼者，因人之情而为之节文，以为民坊者也。故圣人之制富贵也，使民富不足以骄，贫不至于约，贵不慊于上，故乱益亡。慊，盖“嫌”字之误，户兼反。</p>
<p>“制富贵”者，分田、制禄、班爵之法也。财各称其所用，则不足以骄而不至于约矣。“嫌”，疑也。贵贱有等，不相疑似也。“益”，渐也。“亡”，消也。</p>
<p>子云：“贫而好乐，富而好礼，众而以宁者，天下其几矣。”好，呼报反。乐，卢各反。几，居稀反。</p>
<p>此一节又孔子之言。“好乐”，谓尚志求乐。“宁”，辑众不为暴乱。“几”，鲜也。贤者之行，不可轻望之常人。</p>
<p>《诗》云：“民之贪乱，宁为荼毒。”</p>
<p>“贪乱”，以贪而乱也。“荼”，苦。“毒”，害也。志欲不厌，虽自陷于祸而不恤。</p>
<p>故制国不过千乘，都城不过百雉，家富不过百乘。乘，绳证反。</p>
<p>“制”，建也。“千乘”者，六万四千井之赋，为地方二百五十一里有奇，盖周制大国地方五百里，公食其半，余以为卿大夫之采地也。“都城”，大夫之邑城。“雉”者，以雉飞之高下远近为准，高则一丈，长则每雉三丈。“百雉”，以周围言之，凡三百丈为五百步，径一百二十五步，于诸侯之城参之一也。“百乘”，六千四百井之赋，为地方八十里。</p>
<p>以此坊民，诸侯犹有畔者。</p>
<p>“畔”，谓违背王制，兼并犯上。“诸侯”，谓侯国，兼大夫而言。言“犹有”者，谓坊民而民犹然，使不为之坊，其乱愈亟，见先王不得已之深意也。余章放此。</p>
<p>右第二章。</p>
<p>子云：“夫礼者，所以章疑别微，以为民坊者也。”夫，防无反。别，皮列反。</p>
<p>此一节孔子之言。“章”，显也。两贵相疑，其辨甚微，为之差等以明之，而夫人皆喻其别也。</p>
<p>故贵贱有等，衣服有别，朝廷有位，则民有所让。</p>
<p>“位”，班次也。“让”，谓不敢逾分而争。</p>
<p>子云：“天无二日，土无二王，家无二主，尊无二上，示民有君臣之别也。”</p>
<p>此一节又孔子之言。“土”，中国也。“尊”者，因事之所特敬，如祭之尸、燕之宾之类。“上”，亦尊也。</p>
<p>《春秋》不称楚、越之王。丧礼，君不称天，大夫不称君，恐民之惑也。</p>
<p>“不称王”，善则子之尔。“君”，诸侯。天子称天以诔，诸侯则否。诸侯嗣子称主君，大夫则否。时或有僭之者，夫子定丧礼而正之，名正言顺，而上下之辨民无不知矣。后世欧阳永叔创为不没其实之论，以文其濮议之邪，而司马君实、苏子由不察，而以说经修史，惑耳目，乱正统，奖僭逆，亦异于圣人之教矣。</p>
<p>《诗》云：“相彼盍旦，尚犹患之。”相，息亮反。盍，苦遏反。</p>
<p>《诗》，逸诗。“盍旦”，一名鹖，组夜鸣不已，如求旦然。“患之”，恶其聒也。反静而躁，求非所得，臣干其君之象也。乱人耳目，必见恶矣。</p>
<p>子云：“君不与同姓同车，与异姓同车不同服。”</p>
<p>此一节又孔子之言。“同车”，参乘也。不同服者，《礼》：车右虎裘，御者狼裘；又：御者恒朝服是也。同姓有相代为君之道，故分别尤严。</p>
<p>示民不嫌也。</p>
<p>记者释夫子之言也。“嫌”者，仓猝不辨，属目或误也。</p>
<p>以此坊民，民犹得同姓以弑其君。</p>
<p>“得”者，言惑民得众以成乎弑也。同姓弑君，其恶尤酷，故防之必严。</p>
<p>右第三章。</p>
<p>子云：“君子辞贵不辞贱，辞富不辞贫，则乱益亡。”</p>
<p>此一节孔子之言。“贱”者，位之卑。“贫”者，禄之薄。安卑处约，争怨不作，已乱之道也。</p>
<p>故君子与其使食浮于人也，宁使人浮于食。</p>
<p>“食”，禄也。“浮”，过也。“人”，谓己之才能品诣。</p>
<p>子云：“觞酒豆肉，让而受恶，民犹犯齿。衽席之上，让而坐下，民犹犯贵。朝廷之位，让而就贱，民犹犯君。”朝，直遥反。</p>
<p>此一节又孔子言。“恶”，粗恶。“齿”，谓长者。“位”，禄位。“就贱”，辞尊居卑也。此节即他章“以此坊民，民犹逾之”之意，下复引《诗》及夫子之言以申之，属词参差，读者勿泥之。</p>
<p>《诗》云：“民之无良，相怨一方。受爵不让，至于已斯亡。”</p>
<p>“相怨一方”，背憎也。“已”，穷极也。“亡”，谓覆家倾国。“不让”，则争妒兴而祸乱作，推其所自，皆惟自谓能堪而不知人浮于食之道也。</p>
<p>子云：“君子贵人而贱己，先人而后己，则民作让。”</p>
<p>此一节又孔子之言。“贵人”，谓尊奖之。“贱己”，自逊不能也。“先”“后”，以受利禄言。</p>
<p>故称人之君曰君，自称其君曰寡君。</p>
<p>于君犹然，况己乎？于名犹然，况实乎？</p>
<p>右第四章。</p>
<p>子云：“利禄先死者而后生者，则民不背；先亡者而后存者，则民可以托。”</p>
<p>此一节孔子之言。“不背”，谓不弃恩忘死。“亡者”，出疆在外。“存者”，在国者也。“托”，如《孟子》云“托其妻子而之楚游”之托。</p>
<p>《诗》云：“先君之思，以畜寡人。”畜《诗》本作“勗”，吁欲反。</p>
<p>“寡人”，孤嫠之称。引《诗》卫庄姜之言，谓戴妫勉己以思先君，不背死也。</p>
<p>以此坊民，民犹背死而号无告。号，胡刀反。告，古沃反。</p>
<p>“号无告”，谓死者之子孙见虐而无所诉也。</p>
<p>右第五章。</p>
<p>子云：“有国家者，贵人而贱禄则民兴让，尚技而贱车则民兴艺。”</p>
<p>此一节孔子之言。“人”，成人有德者。“技”“艺”，皆言才也。“车”，谓家富有车乘。以德才为贵而不以富贵相尚，则人皆退务进修而不争荣宠矣。</p>
<p>故君子约言，小人先言。</p>
<p>“言”，所以自衒而求禄者。君子务进修而不急人知，故其言若不足。小人饰言以干禄，故行能未逮而先言之。有国家者，贵德而不以爵禄为尚，则小人无所售而君子进矣。然以此立教，而先言之小人犹竞进不已，则亦大为之坊，而民犹逾之。苟夸禄位以奔走天下，如汉帝所云“从我游者，吾能尊显之”，则廉耻道丧，不可复挽。眉山苏氏权术笼驭之说，其为世道人心之害，岂浅鲜哉。</p>
<p>右第六章。</p>
<p>子云：“上酌民言，则下天上施。”</p>
<p>此一节孔子之言。“酌”，择取也。“天”，戴也。人君发政施仁，议道自己，然必参酌众论之宜而后民知戴焉。盖民虽愚而不自愚，以贵与贤加之，则虽政得其理而民情若抑；惟贵不自贵，贤不自贤，有善必取于民，而后民情皆顺也。</p>
<p>上不酌民言则犯也，下不天上施则乱也，故君子信让以莅百姓，则民之报礼重。《诗》云：“先民有言，询于刍荛。”</p>
<p>“犯”，逆也。“信让”，谓诚能让也。酌民言而扬其善也。“有言”，谓有所谋议也。“刍荛”，樵苏者。</p>
<p>子云：“善则称人，过则称己，则民不争。善则称人，过则称己，则怨益亡。”</p>
<p>此一节又孔子之言。“人”，臣民也。“不争”，不与上竞善也。“怨”，怨不见用。</p>
<p>《诗》云：“尔卜尔筮，履无咎言。”</p>
<p>“履”，《诗》本作“体”，谓占兆也。谋已定，而犹取决于占兆，则争怨息而无有咎之者矣。</p>
<p>子云：“善则称人，过则称己，则民让善。”</p>
<p>此一节又孔子之言。谓民化之，亦归美于君也。</p>
<p>《诗》云：“考卜惟王，度是镐京。维龟正之，武王成之。”度，徒落反。</p>
<p>“考”，稽也。“度”，营也。“正”，定也。武王迁镐，既询众庶而犹决之以卜，乃民终归成功于武王，民之不敢不让也。此上六节，皆言人君让善于臣民之道。</p>
<p>子云：“善则称君，过则称己，则民作忠。”</p>
<p>此一节又孔子之言。“作”，兴也。臣能尽礼于君而民化之也。</p>
<p>《君陈》曰：“尔有嘉谋嘉猷，入告尔君于内，女乃顺之于外，曰‘此谋此猷，惟我君之德。’于乎！是惟良显哉！”告，古沃反。女，人渚反。于，袁都反。乎，荒乌反。</p>
<p>君陈者，周公之子，伯禽之弟，为周大宗；此《书》篇名乃王命其尹东郊之辞也。“顺”，逊也。“显”，明也，言是为明良之臣也。此二节言人臣让善于君之道。</p>
<p>子云：“善则称亲，过则称己，则民作孝。”</p>
<p>此一节又孔子之言。</p>
<p>《大誓》曰：“予克纣，非予武，惟朕文考无罪。纣克予，非朕文考有罪，惟予小子无良。”大，他盖反。</p>
<p>“克”，胜也。“无罪”，谓不获罪于天地人民。</p>
<p>子云：“君子弛其亲之过而敬其美。”</p>
<p>此一节又孔子之言。“弛”，忘也。“敬”，尊尚之也。</p>
<p>《论语》曰：“三年无改于父之道，可谓孝矣。”高宗云：“三年其惟不言，言乃。”论，卢混反。</p>
<p>凡篇内所述“子云”，皆夫子之逸言，辑《论语》者所未收，故此以篇名别之。三年其惟不言，“言乃”见《周书·无逸》，而曰“高宗云”者，谓记高宗之事也。“不言”者，因先君之政不自出命令也。“”，民悦之也。此四节言人子让善于亲之道。让善者，教让之本，以坊民之争者也。然臣子之于君亲，引咎推美，自其天性之不容已，而人君之取善于下，亦其好善之诚，初非以坊民故而矫为之，但让道行而争自止，则亦有坊之道焉，故此章不言“以此坊民”，其旨微矣。此之不察，则将为老氏“善下”之说，以济其“欲取固与”之术，以愚诱其民，而道裂矣。</p>
<p>右第七章。</p>
<p>子云：“从命不忿，微谏不倦，劳而不怨，可谓孝矣。”</p>
<p>此一节孔子之言。“忿”，旧说以为“怠”字之误，是也。“微谏”，见微而谏。“不倦”，谓谏而不从，起敬起孝，又复谏也。“劳”，任劳事也。</p>
<p>《诗》云：“孝子不匮。”</p>
<p>“匮”，穷也。心常在亲，无有穷已，则怠倦劳怨之情自不作矣。此二节孝道之本。</p>
<p>子云：“睦于父母之党，可谓孝矣。”</p>
<p>此一节又孔子之言。“睦”，和辑也。“党”，亲属也。</p>
<p>故君子因睦以合族。《诗》云：“此令兄弟，绰绰有裕，不令兄弟，交相为瘉。”</p>
<p>“合族”，合之于祭燕也。昭穆咸在，所以合一本之本合者也。“令”，善也。病间曰“瘉”。“交相为瘉”者，如病乍瘳乍剧，此欲解而彼又争也。“兄弟”者，本一人之身也。惟孝子之不忘此，则如耳目口体不相妨而互相爱有余裕矣。不孝者情不相恤而更为嫌隘，如首欲寒而足欲温，肝欲补而肺欲泻，则一人之身而不相为容，终亦必亡而已矣。</p>
<p>子云：“于父之执，可以乘其车，不可以衣其衣，君子以广孝也。”“衣其”之“衣”，于既反。</p>
<p>“执”，执友也。此谓与父执爵位相等者，时往见之，可以乘己所得乘之车而往，而必降服不敢与之相拟，盖车行于道路以章贵贱之别，而止于门外，不逼主人；衣则侍坐之顷两贵相临，非以崇敬矣。凡车之制：卿夏缦，大夫墨车，士栈车。衣之制，如玄裳，杂裳之类。此及下二节皆孔子之言，三称“子云”者，言非一时，杂引之也。此上三节言孝道之推。</p>
<p>子云：“小人皆能养其亲，君子不敬何以辨？”</p>
<p>小人之养，直情径行之爱，非所以爱其亲也。</p>
<p>子云：“父子不同位，以厚敬也。”</p>
<p>“位”，吊丧、助祭俱为宾，而必异其列也。“厚”者，无在不然之意，子必退而父必不屈也。</p>
<p>《书》云：“厥辟不辟，忝厥祖。”辟，必益反。</p>
<p>“辟”，君也。人君于子有君之尊，有父之亲，若自简媟，失君父之道，则辱其先矣。此二节申上文而言人子于亲不可不敬，而为人父者必示之以敬，乃以敬身而孝于其先，盖孝道之极致也。</p>
<p>子云：“父母在，不称老，言孝不言慈。闺门之内，戏而不叹。”</p>
<p>“言”，论说也。“闺门”，内寝门。“戏”，欢嬉也。此又引夫子之言以申上文之意。父子虽各尽其道，而子不敢以慈望其父，虽主于敬而真爱不忘，非矜庄严厉以为敬也。</p>
<p>君子以此坊民，民犹薄于孝而厚于慈。</p>
<p>厚于慈者必薄于孝也。夫父子之亲，其为天性之爱一也。而亲始者所以敦其本，逐爱者乃以流于私，而善恶分矣。人之常情昵而骄，待养而期报，则惟知有子而忘其亲。禽兽卫其子，生死以之，而不知有父母。是盖人禽之界，不但君子野人之别也。盖人之用爱也易而用敬也难，谋利者多而顾义者少，则于子不患其不慈，而非果恻隐之真心所发见也。记者以厚慈为恶之大，其于天理人欲之辨严矣，而近世旴江罗氏论《大学》“如保赤子”之义，轻孝悌而重言慈，其灭裂天理，驱斯人于禽兽之行，可胜罪哉！</p>
<p>右第八章。</p>
<p>子云：“长民者朝廷敬老，则民作孝。”长，丁丈反。</p>
<p>“长民”，谓有天下国家者。人君嗣立，无父可事，以老近于父而敬之，亦追孝之思也。</p>
<p>子云：“祭祀之有尸也，宗庙之有主也，示民有事也。修宗庙，敬祀事，教民追孝也。”</p>
<p>“主”，练主，木用栗。“有事”，言有所尊事，不使托于无也。此二节杂引孔子之言，互明追孝之义。</p>
<p>以此坊民，民犹忘其亲。</p>
<p>没而忘之。</p>
<p>右第九章。</p>
<p>子云：“敬则用祭器。”</p>
<p>此一节孔子之言。“敬”，谓飨食大宾。“祭器”，笾豆簠簋之属。以祭器为重，不在华美也。</p>
<p>故君子不以菲废礼，不以美没礼。菲，敷尾反。</p>
<p>“菲”，薄也。“没”，掩也。礼所必行，不以物为损益也。</p>
<p>故食礼，主人亲馈则客祭，主人不亲馈则客不祭。故君子苟无礼，虽美不食焉。食，祥吏反。</p>
<p>“亲馈”者，黍稷牲肺。“不亲馈”者，鱼腊酱湆。“不祭”，则亦不食矣。“无礼”，谓非礼所重。</p>
<p>《易》曰：“东邻杀牛，不如西邻之禴祭，寔受其福。”</p>
<p>“寔”，《易》作“实”，义同。“禴祭”，春祀，物不备者。“受福”，谓神享之。诚敬斯享，不在物也。</p>
<p>《诗》云：“既醉以酒，既饱以德。”</p>
<p>“德”，惠意也。</p>
<p>以此示民，民犹争利而忘义。</p>
<p>“示”者，示义之所重轻，使民推之。</p>
<p>右第十章。</p>
<p>子云：“七日戒，三日齐，承一人焉以为尸，过之者趋走，以教敬也。醴酒在室，醍酒在堂，澄酒在下，示民不淫也。尸饮三，众宾饮一，示民有上下也。因其酒肉，聚其宗族，以教民睦也。”齐，侧皆反。醍，他礼反。</p>
<p>此一节孔子之言。“戒”，散齐。“齐”，致齐。“承”，奉也。“醴酒”，醴齐。“醍酒”，缇齐。“澄酒”，清酒。“在室”，以献尸。“在堂”，以献宾。“下”，堂下，以酬士。三酒厚者在下，薄者在上，不贵厚味，戒淫湎也。“尸饮三”“宾饮一”者，主人、主妇、宾长，三醑而后献宾。“上下”，尊卑也。“因”者，即祭之尊酒牢肉也。族人同出于一本，与共食先德也。</p>
<p>故堂上观乎室，堂下观乎上。</p>
<p>室中主人事尸，堂上之宾观之以为礼节，堂下众士观堂上之宾以为礼节，上下齐壹而致敬也。</p>
<p>《诗》云：“礼仪卒度，笑语卒获。”卒，子律反。</p>
<p>“卒”，尽也。“笑语”，谓于旅也。“获”，谓相得也。此下盖有阙文。</p>
<p>右第十一章。</p>
<p>子云：“宾礼每进以让，丧礼每加以远。”</p>
<p>此一节孔子之言。“让”，当作“上”，谓自门升阶而登堂也。“加”，益也。“自始死至葬”，益远之以安之也。</p>
<p>浴于中霤，饭于牖下，小敛于户内，大敛于阼，殡于客位，祖于庭，葬于墓，所以示远也。饭，扶晚反。</p>
<p>“中霤”，当室中。“客位”，西阶。</p>
<p>殷人吊于圹，周人吊于家，示民不偝也。子云：“死，民之卒事也，吾从周。”卒，子律反。</p>
<p>“吊”，既葬而吊也。“偝”，逆也。吊以哀慰生者，非送死之事，故于家为顺也。“卒事”，谓死而归土则事已竟，礼不赘设，所以奠幽明之位而安死者也。</p>
<p>以此坊民，诸侯犹有薨而不葬者。</p>
<p>诸侯有之，则其下可知矣。</p>
<p>右第十二章。</p>
<p>子云：“升自客阶，受吊于宾位，教民追孝也。未没丧，不称君，示民不争也。”</p>
<p>此一节孔子之言。“升自客阶”，谓反哭时。“宾位”，西阶上。“不争”，谓无汲汲于得国之心。</p>
<p>故《鲁春秋》记晋丧曰：“杀其君之子奚齐及其君卓。”杀，与“弑”通，武吏反。</p>
<p>《鲁春秋》，谓孔子未修时。鲁秉周礼，所书必谨。奚齐未逾年，故称子，卓逾年，称君。</p>
<p>以此坊民，子犹有弑其父者。</p>
<p>右第十三章。</p>
<p>子云：“孝以事君，弟以事长。”弟，特计反。长，丁丈反。</p>
<p>“长”，谓官之正长。</p>
<p>示民不贰也。故君子有君不谋仕，惟卜之日称二君。</p>
<p>“贰”，如“郑伯贰于楚”之“贰”，有异心也。以事父兄之道事君长，不容有贰矣。“不谋仕”者，不预忧其不合而谋他仕也。“卜之日”者，有故当去，义不可留，卜其所往然后命龟之辞。“称二君”，以决从违也。</p>
<p>丧父三年，丧君三年，示民不疑也。父母在，不敢有其身，不敢私其财，示民有上下也。故天子四海之内无客礼，莫敢为主焉。故君适其臣，升自阼阶，即位于堂，示民不敢有其室也。父母在，馈献不及车马，示民不敢专也。</p>
<p>“不疑”者，不疑父之亲而不尊、君之尊而不亲也。“有其身”，谓惜劳役也。“上下”者，父子之间有君臣之义也。此节反复申明尊亲一致，忠孝一理，以明孝以事君之义。</p>
<p>以此坊民，民犹忘其亲而贰其君。</p>
<p>孝衰而忠亦薄矣。</p>
<p>右第十四章。</p>
<p>子云：“礼之先币帛也，欲民之先事而后禄也。”“先币”之“先”，苏佃反。</p>
<p>此一节孔子之言。“礼”者，相见之礼。既相见，乃奉币帛以修好。尽乎己者之谓“事”。利禄，外也。</p>
<p>先财而后礼则民利，无辞而行情则民争。故君子于有馈者，弗能见则不视其馈。《易》曰：“不耕获，不灾畲，凶。”</p>
<p>“利”，贪也。“无辞”，谓无处之馈。“情”，以私爱相赠遗也。相尚以利，不得则怨，怨则争矣。“弗能见”，谓不能修相见之礼以见己。“不视”，甚绝之之辞。田间二岁耕，一岁曰灾。岁常可耕者曰“畲”。古者授田，田莱相半，以均劳逸，不受灾而尽取畲，好逸而贪也。</p>
<p>以此坊民，民犹贵禄而贱行。行，胡孟反。</p>
<p>“贱”，轻也。</p>
<p>右第十五章。</p>
<p>子云：“君子不尽利以遗民。”</p>
<p>此一节孔子之言。“尽”，尽取之。“遗”，忘也。</p>
<p>《诗》云：“彼有遗秉，此有不敛，伊寡妇之利。”故君子仕则不稼，田则不渔。</p>
<p>“秉”，禾把。“”，禾穗。谓获敛所遗忘。“利”，赖也。田畯敛其余以赐寡妇也。“田”，谓有禄田可任人民田猎以供宾祭者。“不稼”“不渔”，不与民争利也。</p>
<p>食时不力珍，大夫不坐羊，士不坐犬。</p>
<p>“食时”，因四时之常膳。“力珍”，谓力求珍异。此句疑脱“故国君”三字。“坐”，谓燕居常食也。宾祭则俎用羊，羹用犬，燕食则不杀，盖奢则必吝，俭者不夺人也。</p>
<p>《诗》云：“采葑采菲，无以下体。德音莫违，及尔同死。”菲，敷尾反。</p>
<p>“葑”“菲”，皆菜名。“下体”，叶也。草木逆生，根为首，叶为尾。葑菲之叶嫩可茹，老则粗恶，而根常可食，喻不当以衰老见弃也。惟相恤之德始终能践其言，则可以托死生矣。此贫妇见弃于人之诗，引之以明不当趋利而弃义也。</p>
<p>以此坊民，民犹忘义而争利以亡其身。</p>
<p>“忘义”“争利”，亡身之道也。</p>
<p>右第十六章。</p>
<p>子云：“夫礼，坊民所淫，章民之别，使民无嫌，以为民纪者也。”夫，防无反。</p>
<p>此一节孔子之言。男女之际，不大明其别则无往而非嫌，章其别则无嫌矣。“纪”者，父子君臣之所自正，以维系人道而别于禽兽也。</p>
<p>故男女无媒不交，无币不相见，恐男女之无别也。</p>
<p>婚礼，纳币，先以使往，亲迎，婿乃见女父母。</p>
<p>以此坊民，民犹自献其身。</p>
<p>“自献”，如鲁庄公、楚子之事。</p>
<p>右第十七章。</p>
<p>《诗》云：“伐柯如之何？匪斧不克。娶妻如之何？匪媒不得？艺麻如之何？横从其亩。娶妻如之何？必告父母。”取，七句反。下同。从，即容反。此节陈氏序于上章“之无别也”之下，今从古本。</p>
<p>“横从”，一南一东，喻礼之必有经理也。“告父母”者，父母在，受命而行；父母没，则告庙。若娶同姓，则不可以告宗庙，而命媒氏矣。</p>
<p>子云：“娶妻不娶同姓，以厚别也。故买妾不知其姓，则卜之。”</p>
<p>此一节孔子之言。“厚”者，远而不忘之意。</p>
<p>以此坊民，《鲁春秋》犹去夫人之姓曰吴，其死曰孟子卒。去，邱矩反。卒，子律反。</p>
<p>鲁之旧史称吴孟子，孔子删去“吴”字，内以讳为贬。</p>
<p>右第十八章。</p>
<p>子云：“礼，非祭，男女不交爵。”</p>
<p>此一节孔子之言。“交爵”，谓相献酢。祭则主妇献尸，尸酢之。</p>
<p>以此坊民，阳侯犹杀缪侯而窃其夫人，故大飨废夫人之礼。缪，莫六反。</p>
<p>阳，国名。《春秋》“齐人迁阳”，地盖近齐。河东又有古阳侯国。二者未知孰是。缪，谥也，其国未闻。“大飨”，诸侯相朝而飨也。古礼，“夫人亚祼”，因阳侯之乱，遂使宗伯摄之。</p>
<p>右第十九章。</p>
<p>子云：“寡妇之子，不有见焉，则弗友也。”</p>
<p>“见”，其亲戚与俱见者。</p>
<p>君子以辟远也。辟，毗义反。远，于愿反。</p>
<p>以辟嫌故而远之。此记者释夫子所言之意。</p>
<p>故朋友之交，主人不在，不有大故则不入其门。</p>
<p>“大故”，谓水火死丧。</p>
<p>以此坊民，民犹以色厚于德。</p>
<p>于色厚，则于德薄矣。</p>
<p>右第二十章。</p>
<p>子云：“好德如好色。”好，呼报反。</p>
<p>详见《论语》，盖櫽括孔子之言而引之，以知篇内所述皆节取圣言以为征，非夫子之意本云然也。</p>
<p>诸侯不下渔色，故君子远色以为民纪。远，于愿反。</p>
<p>“渔色”，谓内取于国中也。今制禁以部民子女为妻妾，盖本诸此。</p>
<p>故男女授受不亲；御妇人则进左手；姑姊妹女子子已嫁而反，男子不与同席而坐；寡妇不夜哭；妇人疾，问之，不问其疾。</p>
<p>“男子”，所亲者。“不问其疾”，不问其何疾，嫌相媚也。</p>
<p>以此坊民，民犹淫溢而乱于族。</p>
<p>右第二十一章。</p>
<p>子云：“婚礼，婿亲迎，见于舅姑，舅姑承子以受婿，恐事之违也。”迎，鱼庆反。见，胡甸反。</p>
<p>“舅姑”，女父母，谓吾甥者吾谓之舅，其妻亦谓之姑也。“承”，奉也。“恐事之违”者，欲及时成礼也。</p>
<p>以此坊民，妇犹有不至者。</p>
<p>谓已纳币而更有所许，逮亲迎而背之，不随夫行也。</p>
<p>右第二十二章。此篇所论皆言君臣父子夫妇之大伦。其第十章、第十五章、第十六章，明义利之重轻，则兄弟友朋厚薄合离之本，皆人之大伦而先王所以立民极者也。</p>
<p>《礼记章句》卷三十终</p>
<h6 id="阅读日期-2025年09月13日-2025年09月14日-共-2-天">阅读日期：
2025年09月13日-2025年09月14日 共： 2 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
