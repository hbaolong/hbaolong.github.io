<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2604坛经012-2024年10月10日-坛经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2604坛经012-2024年10月10日-坛经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="附-坛经赞之五玄要义">附　《坛经赞》之五玄要义</h4>
<p>案“五玄要义”者，“五重玄要”与“五重玄义”之合称也。“玄要”总标《赞》之精要，“玄义”别释《赞》之科句。今以日本《大正藏》所收本为底本，以《永乐南藏》、《清藏》及北宋契嵩《镡津文集》卷三《辅教篇》下所收本对校，并于《赞》中引典、名相略作考释。</p>
<p>《坛经赞》之五重玄要</p>
<p>《坛经赞》者，北宋明教大师契嵩所撰也。其以“五重玄义”阐一经之宗要，兼释经中文句，虽题之为“赞”，实为经之注论。</p>
<p>今依五重玄科，略述五重要义，以显明教大师赞论《坛经》之旨。</p>
<p>一、释名</p>
<p>此处未释经名，仅诠“赞”义。其云：“赞者，告也，发经而溥告也。”此“赞”义已非文体之标识，而意指对全经之阐发宣告。故《坛经赞》既为赞文，又为论经之作。</p>
<p>二、辨体</p>
<p>《坛经》乃惠能“宣心”之作。其所宣之心，为释尊所传之“妙心”。此“妙心”为全经所诠之体，而“心之妙处”即在其体性之“清净常一”、内涵之“觉义真实”。</p>
<p>凡人心智幽昧，圣人心智显明。然不论凡圣，此“妙心”之体，均清净常一，无有变异。又此“妙心”非惠能所创，乃是释尊于灵山会上，拈华示众，将此“涅槃妙心”付嘱摩诃迦叶。自此以后，虽代代相传，此“妙心”之体，仍然清净常一，至于惠能已是三十三世。惠能亦未改“妙心”之旨，只是将其弘传广大而已。</p>
<p>心法广大，所包森罗，外化纷繁。如血肉、缘虑、集起、坚实等四心，心所有法等诸多之心，其虽皆名之为心，然各自所指不同，故谓“名同实异”。又如真如、生灭、烦恼、菩提等诸多之心，其虽名相不同，然各自所指又实为一心，故谓“义多心一”。“心”有多端，大分为二，即：觉与不觉。觉义之心，为真实心；不觉之心，为虚妄心。故《坛经》所谓之“心”，即“觉义真实”之“妙心”也。</p>
<p>三、明宗</p>
<p>释尊演教四十馀年，所说道法众多，然能传于后世者，皆为法要。“至妙”者为“要”，“法之要者”即为“法之妙者”。故知“妙法”为“法要”，“妙心”遂为“心要”。《坛经》之宗，尊其心要也。</p>
<p>心要者，妙心之精要也。妙心之体，明冥空灵，似有似无。谓为一物，则又周遍万物；谓为万物，则又统于一物。一物犹如万物，万物犹如一物。不可思议，只可玄解、神会、绝待、默体、冥通。故心要之体，玄妙难思，此“精要”之一也。心体虽玄，然非龟毛兔角。若能正得心要，入世教化，则能广度群迷；出世修行，则能速成佛道。故心要之用，力用无穷，此“精要”之二也。</p>
<p>心要之宗，体玄用妙，故根浅机钝之徒，无法窥知其量；根深机利之士，方可见其幽旨。宗体广大，显密圆通，演圆顿最上乘教，开如来清净禅观，即心即佛，旁行天下，故成无字玄学、天下宗门。</p>
<p>四、论用</p>
<p>《坛经》之用，定慧为本，行一行三昧，修戒、定、慧三学，持无相戒，发四弘愿，作无相忏，受三归戒，以摩诃般若大智，为上上根人演说妙法心要。其因正果正，故能始之成之；其本正迹效，故能得之用之。因果不异，本迹相顾，圣人必喻道于大乘，起教于大用。其所宣心要法义，均合于圣教，故能指示正途，以非修而修本成，以非证而证本明。至于凡夫迷妄，先天浑噩，圣教不明，杂染蔽暧，心外求法，计博言教，分别有无，必终不见道矣。</p>
<p>五、判教</p>
<p>释尊入灭以来，佛法皆以经书传世。然释尊临灭之际，自言四十九年，未说一字。故《坛经》示法非文字，直示其心，而使后世学人排云雾而见太清，登泰山而小天下也。修学佛法，必止四依。因法真而人假，故依法不依人；因义实而语假，故依义不依语；因智真而识妄，故依智不依识；因了义经尽理而不了义经未尽于理，故依了义经不依不了义经。此《坛经》虽为人说，其法真、义实、智真、尽理，皆合释尊经教。故知惠能上承释尊灵山付嘱，中以德智应世行化，下传心要流布后学。至人同圣，其所演《坛经》必为顿教最上大乘之法。</p>
<p>《坛经赞》之五重玄义</p>
<p>宋明教大师契嵩撰</p>
<p>菩萨戒优婆塞王孺童科释</p>
<p>甲一、释名</p>
<p>赞者，告也，发经而溥告也。</p>
<p>甲二、辨体　二</p>
<p>乙一、标</p>
<p>《坛经》者，至人之所以宣其心也。何心耶？佛所传之妙心也。</p>
<p>乙二、释　二</p>
<p>丙一、清净常一　二</p>
<p>大哉心乎！资始变化，而清净常若。</p>
<p>丁一、凡圣一心　二</p>
<p>戊一、凡圣幽显</p>
<p>凡然圣然，幽然显然，无所处而不自得之。</p>
<p>戊二、凡圣明昧</p>
<p>圣言乎明，凡言乎昧；昧也者变也，明也者复也。变复虽殊，而妙心一也。</p>
<p>丁二、传承有续</p>
<p>始释迦文佛，以是而传之大龟氏，大龟氏相传之三十三世者，传诸大鉴。大鉴传之而益传也。</p>
<p>丙二、觉义真实　二</p>
<p>丁一、示心多端　二</p>
<p>说之者抑亦多端，固有名同而实异者也，固有义多而心一者也。</p>
<p>戊一、名同实异</p>
<p>曰血肉心者、曰缘虑心者、曰集起心者、曰坚实心者，若心所之心益多也，是所谓名同而实异者也。</p>
<p>戊二、义多心一</p>
<p>曰真如心者，曰生灭心者，曰烦恼心者，曰菩提心者，诸修多罗其类此者，殆不可胜数，是所谓义多而心一者也。</p>
<p>丁二、妙心觉实</p>
<p>义有觉义、有不觉义，心有真心、有妄心，皆所以别其正心也。方《坛经》之所谓心者，亦义之觉义，心之实心也。</p>
<p>甲三、明宗　二</p>
<p>乙一、宗趣心要　二</p>
<p>丙一、释要义　二</p>
<p>丁一、教外别传</p>
<p>昔者圣人之将隐也，乃命乎龟氏教外以传法之要意。其人滞迹而忘返，固欲后世者提本而正末也。故《涅槃》曰：“我有无上正法，悉已付嘱摩诃迦叶矣。”</p>
<p>丁二、圣道妙法</p>
<p>天之道存乎易，地之道存乎简，圣人之道存乎要。要也者，至妙之谓也。圣人之道以要，则为法界门之枢机，为无量义之所会，为大乘之椎轮。《法华》岂不曰：“当知是妙法，诸佛之秘要。”《华严》岂不曰：“以少方便，疾成菩提。”要乎其于圣人之道利而大矣哉！</p>
<p>丙二、尊心要</p>
<p>是故《坛经》之宗，尊其心要也。</p>
<p>乙二、释心要义　二</p>
<p>丙一、心体玄妙</p>
<p>心乎若明若冥、若空若灵、若寂若惺，有物乎？无物乎？谓之一物，固弥于万物；谓之万物，固统于一物。一物犹万物也，万物犹一物也。此谓可思议也，及其不可思也，不可议也，天下谓之玄解，谓之神会，谓之绝待，谓之默体，谓之冥通。一皆离之遣之，遣之又遣，亦乌能至之微。</p>
<p>丙二、力用无穷</p>
<p>其果然独得，与夫至人之相似者，孰能谅乎？推而广之，则无往不可也；探而裁之，则无所不当也。施于证性，则所见至亲；施于修心，则所诣至正；施于崇德辩惑，则真忘易显；施于出世，则佛道速成；施于救世，则尘劳易歇。</p>
<p>乙三、天下宗门　二</p>
<p>丙一、宗体广大　二</p>
<p>丁一、浅量难知</p>
<p>此《坛经》之宗，所以旁行天下而不厌。彼谓“即心即佛”，浅者何其不知量也。以折锥探地而浅地，以屋漏窥天而小天，岂天地之然耶？</p>
<p>丁二、通经可见</p>
<p>然百家者，虽苟胜之弗如也，而至人通而贯之，合乎群经，断可见矣。</p>
<p>丙二、显密圆通　二</p>
<p>丁一、不可拟议</p>
<p>圣人变而通之，非预名字，不可测也。故其显说之，有伦有义；密说之，无首无尾。天机利者得其深，天机钝者得其浅，可拟乎？可议乎？</p>
<p>丁二、姑谓玄宗</p>
<p>不得已况之，则圆顿教也，最上乘也，如来之清净禅也，菩萨藏之正宗也。论者谓之玄学，不亦详乎？天下谓之宗门，不亦宜乎？</p>
<p>甲四、论用五</p>
<p>乙一、释经文句　九</p>
<p>丙一、释定慧为本</p>
<p>《坛经》曰“定慧为本”者，趣道之始也。定也者，静也；慧也者，明也。明以观之，静以安之。安其心，可以体心也；观其道，可以语道也。</p>
<p>丙二、释一行三昧</p>
<p>“一行三昧”者，法界一相之谓也。谓万善虽殊，皆正于一行者也。</p>
<p>丙三、释戒定慧　二</p>
<p>丁一、分释</p>
<p>“无相为体”者，尊大戒也；“无念为宗”者，尊大定也；“无住为本”者，尊大慧也。</p>
<p>丁二、总说</p>
<p>夫戒、定、慧者，三乘之达道也。夫妙心者，戒、定、慧之大资也。以一妙心而统乎三法，故曰大也。</p>
<p>丙四、释无相戒</p>
<p>“无相戒”者，戒其必正觉也。</p>
<p>丙五、释四弘愿</p>
<p>“四弘愿”者，愿度，度苦也；愿断，断集也；愿学，学道也；愿成，成寂灭也。灭无所灭，故无所不断也。道无所道，故无所不度也。</p>
<p>丙六、释无相忏</p>
<p>“无相忏”者，忏非所忏也。</p>
<p>丙七、释三归戒</p>
<p>“三归戒”者，归其一也。一也者，三宝之所以出也。</p>
<p>丙八、释摩诃般若</p>
<p>说“摩诃般若”者，谓其心之至中也。般若也者，圣人之方便也，圣人之大智也，固能寂之、明之、权之、实之。天下以其寂，可以泯众恶也；天下以其明，可以集众善也；天下以其权，可以大有为也；天下以其实，可以大无为也。至矣哉！般若也。圣人之道，非夫般若不明也、不成也；天下之务，非夫般若不宜也、不当也。至人之为，以般若振，不亦远乎？</p>
<p>丙九、释我法为上上根人说</p>
<p>“我法为上上根人说”者，宜之也。轻物重用则不胜，大方小授则过也。从来默传分付者，密说之谓也。密也者，非不言而暗证也，真而密之也。不解此法而辄谤毁，谓百劫千生断佛种性者，防天下亡其心也。</p>
<p>乙二、大乘大用</p>
<p>伟乎！《坛经》之作也。其本正，其迹效；其因真，其果不谬。前圣也，后圣也，如此起之，如此示之，如此复之。浩然沛乎！若大川之注也，若虚空之通也，若日月之明也，若形影之无碍也，若鸿渐之有序也。妙而得之之谓本，推而用之之谓迹。以其非始者始之之谓因，以其非成者成之之谓果。果不异乎因，谓之正果也；因不异乎果，谓之正因也。迹必顾乎本，谓之大用也；本必顾乎迹，谓之大乘也。乘也者，圣人之喻道也；用也者，圣人之起教也。</p>
<p>乙三、合于圣教</p>
<p>夫圣人之道，莫至乎心；圣人之教，莫至乎修；调神入道，莫至乎“一相”；止观轨善成德，莫至乎“一行三昧”；资一切戒，莫至乎“无相”；正一切定，莫至乎“无念”；通一切智，莫至乎“无住”；生善灭恶，莫至乎“无相戒”；笃道推德，莫至乎“四弘愿”；善观过，莫至乎“无相忏”；正所趣，莫至乎“三归戒”；正大体裁大用，莫至乎“大般若”；发大信，务大道，莫至乎大志；天下之穷理尽性，莫至乎“默传”；欲心无过，莫善乎“不谤”。“定慧为始”，道之基也；“一行三昧”，德之端也；“无念之宗”，解脱之谓也；“无住之本”，般若之谓也；“无相之体”，法身之谓也；“无相戒”，戒之最也；“四弘愿”，愿之极也；“无相忏”，忏之至也；“三归戒”，真所归也；“摩诃智慧”，圣凡之大范也；“为上上根人说”，直说也；“默传”，传之至也；“戒谤”，戒之当也。</p>
<p>乙四、指示正途　三</p>
<p>丙一、本成本明</p>
<p>夫妙心者，非修所成也，非证所明也。本成也，本明也。</p>
<p>丙二、正修正证</p>
<p>以迷明者复明，所以证也；以背成者复成，所以修也。以非修而修之，故曰“正修”也；以非明而明之，故曰“正证”也。</p>
<p>丙三、至人现身</p>
<p>至人暗然不见其威仪，而成德为行蔼如也；至人颓然若无所持，而道显于天下也。盖以正修而修之也，以正证而证之也，于此乃曰：罔修罔证，罔因罔果，穿凿丛脞，竞为其说，缪乎至人之意焉。</p>
<p>乙五、凡人迷妄　四</p>
<p>丙一、先天浑噩</p>
<p>噫！放戒定慧，而必趋乎混茫之空，则吾末如之何也。甚乎！含识溺心而浮识，识与业相乘，循诸响而未始息也。象之形之，人与物偕生，纷然乎天地之间，可胜数耶？得其形于人者，固万万之一耳。人而能觉，几其鲜矣。</p>
<p>丙二、教不明醒</p>
<p>圣人怀此，虽以多义发之，而天下犹有所不明者也。圣人救此，虽以多方治之，而天下犹有所不醒者也。</p>
<p>丙三、杂染蔽暧</p>
<p>贤者以智乱，不肖者以愚壅，平平之人以无记惛。及其感物而发，喜之、怒之、哀之、乐之，益蔽者万端暧然，若夜行而不知所至。</p>
<p>丙四、心外求法</p>
<p>其承于圣人之言，则计之博之。若蒙雾而望远，谓有也、谓无也，谓非有也、谓非无也，谓亦有也、谓亦无也。以不见而却蔽固，终身而不得其审焉。海所以在水也，鱼龙死生在海，而不见乎水；道所以在心也，其人终日说道，而不见乎心。悲夫！心固微妙幽远，难明难凑，其如此也矣。</p>
<p>甲五、判教　四</p>
<p>乙一、法非文字</p>
<p>圣人既隐，天下百世虽以书传，而莫得其明验。故《坛经》之宗举，乃直示其心，而天下方知即正乎性命也。若排云雾而顿见太清，若登泰山而所视廓如也。王氏以方乎世书曰：“齐一变至于鲁，鲁一变至于道。”斯言近之矣。《涅槃》曰“始从鹿野苑，终至跋提河，中间五十年，未曾说一字”者，示法非文字也，防以文字而求其所谓也。</p>
<p>乙二、法之四依</p>
<p>曰“依法不依人”者，以法真而人假也；曰“依义不依语”者，以义实而语假也；曰“依智而不依识”者，以智至而识妄也；曰“依了义经不依不了义经”者，以了义经尽理也。</p>
<p>乙三、人说同经</p>
<p>而菩萨所谓“即是宣说大涅槃”者，谓自说与经同也；圣人所谓“四人出世，护持正法，应当证知”者，应当证知，故至人推本以正其末也；自说与经同，故至人说经如经也；依义依了义经，故至人显说而合义也、合经也；依法依智，故至人密说变之通之而不苟滞也；示法非文字，故至人之宗尚乎默传也。</p>
<p>乙四、至人同圣　六</p>
<p>丙一、圣春至秋</p>
<p>圣人如春，陶陶而发之也；至人如秋，濯濯而成之也。</p>
<p>丙二、圣命至效</p>
<p>圣人命之，而至人效之也。</p>
<p>丙三、圣师至徒</p>
<p>至人，固圣人之门之奇德殊勋者也。</p>
<p>丙四、应世如圣　二</p>
<p>丁一、行化如圣</p>
<p>夫至人者，始起于微，自谓不识世俗文字。及其成至也，方一席之说而显道救世，与乎大圣人之云为者，若合符契也。</p>
<p>丁二、德智如圣</p>
<p>固其玄德上智，生而知之，将自表其法而示其不识乎。</p>
<p>丙五、法化如圣</p>
<p>殁殆四百年，法流四海而不息。帝王者，圣贤者，更三十世求其道而益敬。非至乎大圣人之所至，天且厌之久矣，乌能若此也。</p>
<p>丙六、流布后学</p>
<p>予固岂尽其道，幸蚊虻饮海亦预其味，敢稽首布之，以遗后学者也。</p>
<ul>
<li><p>1
案《辅教篇》有注云：“称经者，自后人尊其法，而非六祖之意也。今从其旧，不敢改易。亦可谓经，则论在其本经下卷之末。”</p></li>
<li><p>2 “也”下，原有双行夹注云：“至人，谓六祖，篇内同。”</p></li>
<li><p>3 “文”，《清藏》无。</p></li>
</ul>
<p>“佛”，《清藏》、《辅教篇》作“殊”。</p>
<ul>
<li><p>4
“三十三世”，依北宋契嵩《传法正宗记》所述，指“西天二十八祖”与“中土五祖”之合称也。</p></li>
<li><p>5 “鉴”下，原有双行夹注云：“六祖，谥号大鉴禅师。”</p></li>
<li><p>6
案唐宗密《禅源诸诠集都序》卷上之一：“泛言心者，略有四种，梵语各别，翻译亦殊：一纥利陀耶，此云肉团心，此是身中五藏心也具如《黄庭经·五藏论》说也。二缘虑心，此是八识，俱能缘虑自分境故。此八各有心所、善恶之殊，诸经之中目诸心所总名心也，谓善心、恶心等。三质多耶，此云集起心，唯第八识。积集种子，生起现行故。四干栗陀耶，此云坚实心，亦云贞实心，此是真心也。然第八识无别自体，但是真心以不觉故，与诸妄想有和合、不和合义。和合义者，能含染净，目为藏识；不和合者，体常不变，目为真如。都是如来藏，故《楞伽》云：’寂灭者，名为一心。一心者，即如来藏。’如来藏亦是在缠法身，如《胜鬘经》说：’故知四种心，本同一体。’故《密严经》云：’佛说如来藏，以为阿赖耶，恶慧不能知，藏即赖耶识。如来清净藏，世间阿赖耶，如金与指镮，展转无差别。’然虽同体，真妄义别，本末亦殊。前三是相，后一是性，依性起相，盖有因由。会相归性，非无所以，性相无碍，都是一心。”</p></li>
<li><p>7 “烦”，《清藏》作“以”。</p></li>
<li><p>8 “诸”，《辅教篇》无。</p></li>
<li><p>9
案北凉昙无谶译《大般涅槃经》卷二《寿命品》：“时诸比丘白佛言：‘世尊。如佛所说离四倒者，则得了知常乐我净。如来今者永无四倒，则已了知常乐我净。若已了知常乐我净，何故不住一劫、半劫教导我等令离四倒，而见放舍欲入涅槃？如来若见顾念教敕，我当至心顶受修习。如来若入于涅槃者，我等云何与是毒身同共止住、修于梵行？我等亦当随佛世尊入于涅槃。’尔时佛告诸比丘：‘汝等不应作如是语。我今所有无上正法，悉以付嘱摩诃迦叶。是迦叶者，当为汝等作大依止，犹如如来为诸众生作依止处。摩诃迦叶亦复如是，当为汝等作依止处。譬如大王多所统领，若游巡时，悉以国事付嘱大臣。如来亦尔，所有正法亦以付嘱摩诃迦叶。汝等当知，先所修习无常苦想，非是真实。譬如春时，有诸人等在大池浴乘船游戏，失琉璃宝，没深水中。是时，诸人悉共入水求觅是宝，竞捉瓦石、草木、沙砾，各各自谓得琉璃珠，欢喜持出，乃知非真。是时宝珠犹在水中，以珠力故，水皆澄清，于是大众乃见宝珠故在水下，犹如仰观虚空月形。是时众中，有一智人以方便力，安徐入水，即便得珠。汝等比丘不应如是修习，无常、苦、无我想、不净想等以为实义，如彼诸人各以瓦石、草木、沙砾而为宝珠。汝等应当善学方便，在在处处常修我想、常乐净想。复应当知先所修习四法相貌悉是颠倒，欲得真实修诸想者，如彼智人巧出宝珠，所谓我想、常乐净想。’”</p></li>
<li><p>10 案此偈出后秦鸠摩罗什译《妙法莲华经》卷一《方便品》。</p></li>
<li><p>11
案东晋佛驮跋陀罗译《大方广佛华严经》卷四三《离世间品》：“若菩萨摩诃萨受持此经，则能出生一切诸愿，以少方便，疾得阿耨多罗三藐三菩提。”</p></li>
<li><p>12 “耶”，《辅教篇》作“邪”。</p></li>
<li><p>13
案《坛经·定慧第四》：“师示众云：善知识。我此法门，以定慧为本。大众勿迷，言定慧别。定慧一体，不是二。定是慧体，慧是定用。即慧之时定在慧，即定之时慧在定。若识此义，即是定慧等学。诸学道人，莫言‘先定发慧、先慧发定’各别。作此见者，法有二相。口说善语，心中不善，空有定慧，定慧不等。若心口俱善，内外一如，定慧即等。自悟修行，不在于诤，若诤先后，即同迷人。不断胜负，却增我、法，不离四相。善知识。定慧犹如何等？犹如灯光。有灯即光，无灯即闇。灯是光之体，光是灯之用。名虽有二，体本同一。此定慧法亦复如是。”</p></li>
<li><p>14 “趣”，《辅教篇》作“趋”。</p></li>
<li><p>15
案《坛经·定慧第四》：“师示众云：善知识。一行三昧者，于一切处行、住、坐、卧，常行一直心是也。《净名》云：‘直心是道场。’’直心是净土。’莫心行谄曲，口但说直。口说一行三昧，不行直心。但行直心，于一切法勿有执著。迷人著法相，执一行三昧，直言常坐不动，妄不起心，即是一行三昧。作此解者，即同无情，却是障道因缘。”</p></li>
<li><p>16
案《坛经·定慧第四》：“善知识。我此法门，从上以来，先立无念为宗，无相为体，无住为本。无相者，于相而离相。无念者，于念而无念。无住者，人之本性，于世间善恶、好丑，乃至冤之与亲，言语触刺欺争之时，并将为空，不思酬害。念念之中，不思前境。若前念、今念、后念，念念相续不断，名为系缚。于诸法上，念念不住，即无缚也。此是以无住为本。善知识。外离一切相，名为无相。能离于相，即法体清净。此是以无相为体。善知识。于诸境上，心不染曰无念。于自念上，常离诸境，不于境上生心。若只百物不思，念尽除却，一念绝即死，别处受生，是为大错，学道者思之。若不识法意，自错犹可，更悮他人；自迷不见，又谤佛经，所以立无念为宗。善知识。云何立无念为宗？只缘口说见性迷人于境上有念，念上便起邪见，一切尘劳妄想从此而生。自性本无一法可得，若有所得，妄说祸福，即是尘劳邪见，故此法门立无念为宗。善知识。无者，无何事？念者，念何物？无者，无二相，无诸尘劳之心。念者，念其如本性。真如即是念之体，念即是真如之用。真如自性起念，非眼、耳、鼻、舌能念。其如有性，所以起念。真如若无，眼、耳、色、声当时即坏。善知识。真如自性起念，六根虽有见闻觉知，不染万境而真性常自在。故经云：‘能善分别诸法相，于第一义而不动。’”</p></li>
<li><p>17
案《坛经·般若第二》：“善知识。不悟，即佛是众生；一念悟时，众生是佛。故知万法尽在自心，何不从心中顿见真如本性？《菩萨戒经》云：‘我本元自性清净。’若识自心见性，皆成佛道。《净名经》云：‘即时豁然，还得本心。’”又敦煌本《坛经》署作“兼受无相戒弘法弟子法海集记”，其云：“惠能大师，于大梵寺讲堂中升高座，说摩诃般若波罗蜜法，受无相戒。其时，座下僧尼、道俗一万馀人，韶州刾史韦据，及诸官寮三十馀人、儒士馀人，同请大师说摩诃般若波罗蜜法。刾史遂令门人僧法海集记，流行后代，与学道者承此宗旨，递相传授，有所依约，以为禀承，说此《坛经》。”“《维摩经》云：‘即时豁然，还得本心。’《菩萨戒》云：‘本源自性清净。’善知识。见自性自净，自修自作，自性法身，自行佛行，自作自成佛道。善知识。惣须自躰与受无相戒，一时逐惠能口道，令善知识见自三身佛：‘于自色身归依清净法身佛，于自色身归依千百亿化身佛，于自色身归依当来圆满报身佛。’”</p></li>
<li><p>18
案《坛经·忏悔第六》：“善知识。既忏悔已，与善知识发四弘誓愿，各须用心正听：‘自心众生无边誓愿度，自心烦恼无边誓愿断，自性法门无尽誓愿学，自性无上佛道誓愿成。’善知识。大家岂不道‘众生无边誓愿度’，恁么道，且不是惠能度。善知识。心中众生，所谓邪迷心、诳妄心、不善心、嫉妬心、恶毒心，如是等心尽是众生，各须自性自度，是名真度。何名自性自度？即自心中邪见、烦恼、愚痴众生，将正见度。既有正见，使般若智打破愚痴迷妄众生，各各自度。邪来正度，迷来悟度，愚来智度，恶来善度。如是度者，名为真度。又‘烦恼无边誓愿断’，将自性般若智，除却虚妄思想心是也。又‘法门无尽誓愿学’，须自见性，常行正法，是名真学。又‘无上佛道誓愿成’，既常能下心，行于真正，离迷离觉，常生般若；除真除妄，即见佛性，即言下佛道成。常念修行，是愿力法。”</p></li>
<li><p>19
案《坛经·忏悔第六》：“今与汝等授无相忏悔，灭三世罪，令得三业清净。善知识。各随我语一时道：’弟子等。从前念、今念及后念，念念不被愚迷染，从前所有恶业愚迷等罪悉皆忏悔，愿一时销灭，永不复起。弟子等。从前念、今念及后念，念念不被诳染，从前所有恶业诳等罪悉皆忏悔，愿一时销灭，永不复起。弟子等。从前念、今念及后念，念念不被嫉妬染，从前所有恶业嫉妬等罪悉皆忏悔，愿一时销灭，永不复起。’善知识。已上是为无相忏悔。云何名忏？云何名悔？忏者，忏其前，从前所有恶业愚迷、诳、嫉妬等罪悉皆尽忏，永不复起，是名为忏；悔者，悔其后过，从今以后所有恶业、愚迷、诳、嫉妬等罪，今已觉悟，悉皆永断，更不复作，是名为悔；故称忏悔。凡夫愚迷，只知忏其前，不知悔其后过。以不悔故，前不灭，后过又生。前不灭，后过复又生，何名忏悔？”</p></li>
<li><p>20
案《坛经·忏悔第六》：“善知识。今发四弘愿了，更与善知识授无相三归依戒。善知识。归依觉，两足尊；归依正，离欲尊；归依净，众中尊。从今日去，称觉为师，更不归依邪魔外道，以自性三宝常自证明，劝善知识归依自性三宝。佛者，觉也；法者，正也；僧者，净也。自心归依觉，邪迷不生，少欲知足，能离财色，名两足尊。自心归依正，念念无邪见，以无邪见故，即无人我贡高、贪爱执著，名离欲尊。自心归依净，一切尘劳爱欲境界，自性皆不染著，名众中尊。若修此行，是自归依。凡夫不会，从日至夜，受三归戒。若言归依佛，佛在何处？若不见佛，凭何所归？言却成妄。善知识。各自观察，莫错用心。经文分明言：’自归依佛。’不言归依他佛。自佛不归，无所依处。今自悟，各须归依自心三宝，内调心性，外敬他人，是自归依也。”</p></li>
<li><p>21
案《坛经·般若第二》：“次日，韦使君请益。师陞座告大众曰：‘总净心念摩诃般若波罗蜜多。’复云：‘善知识。菩提般若之智，世人本自有之，只缘心迷，不能自悟，须假大善知识示导见性。当知愚人、智人，佛性本无差别，只缘迷悟不同，所以有愚有智。吾今为说摩诃般若波罗蜜法，使汝等各得智慧。志心谛听，吾为汝说。善知识。世人终日口念般若，不识自性般若，犹如说食不饱。口但说空，万劫不得见性，终无有益。善知识。摩诃般若波罗蜜是梵语，此言大智慧到彼岸。此须心行，不在口念。口念心不行，如幻如化、如露如电；口念心行，则心口相应。本性是佛，离性无别佛。何名摩诃？摩诃是大。心量广大，犹如虚空，无有边畔，亦无方圆大小，亦非青黄赤白，亦无上下长短，亦无瞋无喜、无是无非、无善无恶、无有头尾。诸佛刹土，尽同虚空。世人妙性本空，无有一法可得。自性真空亦复如是。善知识。莫闻吾说空便即著空，第一莫著空。若空心静坐，即著无记空。善知识。世界虚空能含万物色像，日月星宿、山河大地、泉源谿涧、草木丛林，恶人善人、恶法善法、天堂地狱，一切大海、须弥诸山，总在空中。世人性空亦复如是。善知识。自性能含万法是大，万法在诸人性中。若见一切人恶之与善，尽皆不取不捨，亦不染著，心如虚空，名之为大，故曰摩诃。善知识。迷人口说，智者心行。又有迷人，空心静坐，百无所思，自称为大。此一辈人不可与语，为邪见故。善知识。心量广大，遍周法界，用即了了分明，应用便知一切。一切即一，一即一切。去来自由，心体无滞，即是般若。善知识。一切般若智，皆从自性而生，不从外入，莫错用意，名为真性自用，一真一切真。心量大事，不行小道。口莫终日说空，心中不修此行，恰似凡人自称国王，终不可得，非吾弟子。善知识。何名般若？般若者，唐言智慧也。一切处所、一切时中，念念不愚，常行智慧，即是般若行。一念愚即般若绝，一念智即般若生。世人愚迷，不见般若。口说般若，心中常愚，常自言：‘我修般若。’念念说空，不识真空。般若无形相，智慧心即是。若作如是解，即名般若智。何名波罗蜜？此是西国语，唐言到彼岸，解义离生灭。著境生灭起，如水有波浪，即名为此岸。离境无生灭，如水常通流，即名为彼岸，故号波罗蜜。善知识。迷人口念，当念之时，有妄有非。念念若行，是名真性。悟此法者，是般若法；修此行者，是般若行。不修即凡，一念修行自身等佛。善知识。凡夫即佛，烦恼即菩提。前念迷即凡夫，后念悟即佛。前念着境即烦恼，后念离境即菩提。善知识。摩诃般若波罗蜜，最尊、最上、最第一，无住、无往亦无来，三世诸佛从中出。当用大智慧打破五蕴烦恼尘劳，如此修行，定成佛道，变三毒为戒定慧。’”</p></li>
<li><p>22
案《坛经·般若第二》：“善知识。我此法门，从一般若生八万四千智慧。何以故？为世人有八万四千尘劳。若无尘劳，智慧常现，不离自性。悟此法者，即是无念、无忆、无著，不起诳妄。用自真如性，以智慧观照，于一切法不取不捨，即是见性成佛道。善知识。若欲入甚深法界及般若三昧者，须修般若行，持诵《金刚般若经》，即得见性。当知此经功德无量无边，经中分明赞叹，莫能具说。此法门是最上乘，为大智人说，为上根人说。小根小智人闻，心生不信。何以故？譬如大龙下雨于阎浮提，城邑、聚落悉皆漂流，如漂枣叶；若雨大海，不增不减。若大乘人，若最上乘人，闻说《金刚经》，心开悟解。故知本性自有般若之智，自用智能常观照故，不假文字。譬如雨水，不从天有，元是龙能兴致，令一切众生、一切草木、有情无情悉皆蒙润。百川众流，却入大海，合为一体。众生本性般若之智亦复如是。善知识。小根之人闻此顿教，犹如草木根性小者，若被大雨悉皆自倒，不能增长。小根之人亦复如是，元有般若之智，与大智人更无差别，因何闻法不自开悟？缘邪见障重，烦恼根深。犹如大云，覆盖于日，不得风吹，日光不现。般若之智亦无大小，为一切众生自心迷悟不同。迷心外见，修行觅佛，未悟自性，即是小根。若开悟顿教，不能外修，但于自心常起正见，烦恼尘劳常不能染，即是见性。”</p></li>
</ul>
<p>案《坛经·般若第二》：“善知识。后代得吾法者，将此顿教法门，于同见同行，发愿受持。如事佛故，终身而不退者，定入圣位。然须传授，从上以来默传分付，不得匿其正法。若不同见同行，在别法中不得传付，损彼前人，究竟无益。恐愚人不解，谤此法门，百劫千生断佛种性。”</p>
<ul>
<li><p>23 “响”，《辅教篇》作“向”。</p></li>
<li><p>24 “耶”，《辅教篇》作“邪”。</p></li>
<li><p>25 案此语出《论语·雍也》。</p></li>
<li><p>26 “《涅槃》曰”，北宋契嵩《传法正宗论》卷下作“又经云”。</p></li>
</ul>
<p>案此颂非《涅槃经》原偈。又北宋遵式《注肇论疏》卷三：“《涅槃》云：‘始从鹿野苑，终至跋提河。如是二中间，未曾说一字。’”北宋克勤《佛果圜悟禅师碧岩录》卷三：“始从光耀土，终至跋提河。于是二中间，未尝说一字。”清隐元《普照国师语录》卷中：“又云：始从鹿野苑，终至跋提河。于是二中间，未曾说一字。”日规庵祖圆《南院国师语录》卷下：“始从成道朝，终至泥洹夕。于是二中间，未曾说一字。”</p>
<ul>
<li><p>27
案《坛经·机缘第七》：“师自黄梅得法，回至韶州曹侯村，人无知者。有儒士刘志略，礼遇甚厚。志略有姑为尼，名无尽藏，常诵《大涅槃经》。师暂听，即知妙义，遂为解说。尼乃执卷问字，师曰：‘字即不识，义即请问。’尼曰：‘字尚不识，焉能会义？’师曰：‘诸佛妙理，非关文字。’”</p></li>
<li><p>28 “世”下，原有双行夹注云：“即四依也。”</p></li>
<li><p>29 “陶陶”，《辅教篇》作“淘淘”。</p></li>
<li><p>30 “者”，《永乐南藏》、《辅教篇》作“大”。</p></li>
<li><p>31
案《坛经·行由第一》：“惠能曰：‘惠能不识字，请上人为读。’”</p></li>
<li><p>32 “殁”，《永乐南藏》、《辅教篇》作“死”。</p></li>
</ul>
<h6 id="阅读日期-2024年10月10日-2024年10月12日-共-3-天">阅读日期：
2024年10月10日-2024年10月12日 共： 3 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
