<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>东坡乐府:序 凡例 亡兄子瞻端明墓志铭 卷一 浪淘沙 南歌子 行香子 祝英台近 瑞鹧鸪 又 临江仙 南乡子 行香子 昭君怨 醉落魄 蝶恋花 少年游 卜算子 江城子 又 虞美人 诉衷情 菩萨蛮 又 江城子 菩萨蛮 清平乐 南乡子 南歌子 泛金船 南乡子 又 又 浣溪沙 又 南乡子 又 定风波 减字木兰花 河满子 菩萨蛮 鹊桥仙 阮郎归 醉落魄 菩萨蛮 减字木兰花 南歌子 采桑子 更漏子 醉落魄 浣溪沙 沁园春 永遇乐 减字木兰花 蝶恋花 江城子 雨中花慢 江城子 水龙吟 减字木兰花 蝶恋花 满江红 人娇 望江南 又 满江红 水调歌头 画堂春 江城子 又 南乡子 阳关曲 蝶恋花 人娇 洞仙歌 阳关曲 水调歌头 浣溪沙 临江仙 浣溪沙 又 又 又 又 又 又 永遇乐 千秋岁 阳关曲 江城子 减字木兰花 西江月 南歌子 又 又 又 双荷叶 渔家傲 临江仙 西江月 定风波 少年游 又 浣溪沙 又 又 又 又 江城子 满江红 卷二 水龙吟 江城子 定风波 浣溪沙 西江月 满江红 哨遍 渔家傲 定风波 洞仙歌 念奴娇 又 南乡子 临江仙 减字木兰花 又 又 又 又 西江月 菩萨蛮 醉翁操 卜算子 满庭芳 水调歌头 蝶恋花 醉蓬莱 好事近 定风波 鹧鸪天 十拍子 南歌子 满庭芳 西江月 渔家傲 浣溪沙 又 虞美人 行香子 如梦令 又 浣溪沙 满庭芳 水龙吟 满庭芳 南乡子 又 又 渔父 又 又 又 菩萨蛮 蝶恋花 又 水调歌头 水龙吟 满庭芳 西江月 定风波 点绛唇 临江仙 南歌子 又 减字木兰花 鹊桥仙 点绛唇 又 好事近 渔家傲 浣溪沙 又 又 西江月 又 又 木兰花令 虞美人 临江仙 八声甘州 西江月 临江仙 木兰花令 减字木兰花 满江红 浣溪沙 减字木兰花 生查子 青玉案 戚氏 归朝欢 木兰花令 浣溪沙 临江仙 人娇 西江月 减字木兰花 鹧鸪天 卷三 水龙吟 又 满庭芳 永遇乐 雨中花慢 又 一丛花 三部乐 无愁可解 贺新郎 哨遍 木兰花令 又 又 西江月 又 华胥引 苏幕遮 乌夜啼 临江仙 又 又 又 又 又 渔家傲 又 定风波 又 又 南乡子 又 又 又 又 菩萨蛮 又 又 又 又 又 又 又 又 又 又 又 又 又 浣溪沙 又 又 又 又 又 又 又 又 又 又 又 又 又 又 又 又 又 又 又 又 南歌子 又 又 又 又 又 又 又 又 江城子 又 又 蝶恋花 又 又 又 又 又 又 又 又 减字木兰花 又 又 又 又 又 又 又 又 又 又 又 又 行香子 又 又 又 点绛唇 又 又 又 皂罗特髻 虞美人 又 又 又 又 如梦令 又 又 阮郎归 又 诉衷情 又 谒金门 又 又 好事近 天仙子 翻香令 桃源忆故人 调笑令 又 荷花媚 占春芳 一斛珠 意难忘 致读者</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">东坡乐府:序 凡例 亡兄子瞻端明墓志铭 卷一 浪淘沙 南歌子
行香子 祝英台近 瑞鹧鸪 又 临江仙 南乡子 行香子 昭君怨 醉落魄 蝶恋花
少年游 卜算子 江城子 又 虞美人 诉衷情 菩萨蛮 又 江城子 菩萨蛮 清平乐
南乡子 南歌子 泛金船 南乡子 又 又 浣溪沙 又 南乡子 又 定风波 减字木兰花
河满子 菩萨蛮 鹊桥仙 阮郎归 醉落魄 菩萨蛮 减字木兰花 南歌子 采桑子
更漏子 醉落魄 浣溪沙 沁园春 永遇乐 减字木兰花 蝶恋花 江城子 雨中花慢
江城子 水龙吟 减字木兰花 蝶恋花 满江红 人娇 望江南 又 满江红 水调歌头
画堂春 江城子 又 南乡子 阳关曲 蝶恋花 人娇 洞仙歌 阳关曲 水调歌头 浣溪沙
临江仙 浣溪沙 又 又 又 又 又 又 永遇乐 千秋岁 阳关曲 江城子 减字木兰花
西江月 南歌子 又 又 又 双荷叶 渔家傲 临江仙 西江月 定风波 少年游 又
浣溪沙 又 又 又 又 江城子 满江红 卷二 水龙吟 江城子 定风波 浣溪沙 西江月
满江红 哨遍 渔家傲 定风波 洞仙歌 念奴娇 又 南乡子 临江仙 减字木兰花 又
又 又 又 西江月 菩萨蛮 醉翁操 卜算子 满庭芳 水调歌头 蝶恋花 醉蓬莱
好事近 定风波 鹧鸪天 十拍子 南歌子 满庭芳 西江月 渔家傲 浣溪沙 又 虞美人
行香子 如梦令 又 浣溪沙 满庭芳 水龙吟 满庭芳 南乡子 又 又 渔父 又 又 又
菩萨蛮 蝶恋花 又 水调歌头 水龙吟 满庭芳 西江月 定风波 点绛唇 临江仙
南歌子 又 减字木兰花 鹊桥仙 点绛唇 又 好事近 渔家傲 浣溪沙 又 又 西江月
又 又 木兰花令 虞美人 临江仙 八声甘州 西江月 临江仙 木兰花令 减字木兰花
满江红 浣溪沙 减字木兰花 生查子 青玉案 戚氏 归朝欢 木兰花令 浣溪沙
临江仙 人娇 西江月 减字木兰花 鹧鸪天 卷三 水龙吟 又 满庭芳 永遇乐
雨中花慢 又 一丛花 三部乐 无愁可解 贺新郎 哨遍 木兰花令 又 又 西江月 又
华胥引 苏幕遮 乌夜啼 临江仙 又 又 又 又 又 渔家傲 又 定风波 又 又 南乡子
又 又 又 又 菩萨蛮 又 又 又 又 又 又 又 又 又 又 又 又 又 浣溪沙 又 又
又 又 又 又 又 又 又 又 又 又 又 又 又 又 又 又 又 又 南歌子 又 又 又 又
又 又 又 又 江城子 又 又 蝶恋花 又 又 又 又 又 又 又 又 减字木兰花 又 又
又 又 又 又 又 又 又 又 又 又 行香子 又 又 又 点绛唇 又 又 又 皂罗特髻
虞美人 又 又 又 又 如梦令 又 又 阮郎归 又 诉衷情 又 谒金门 又 又 好事近
天仙子 翻香令 桃源忆故人 调笑令 又 荷花媚 占春芳 一斛珠 意难忘
致读者</h1>
<p class="author">hbaolong@vip.qq.com</p>
</header>
<center>
<a href="/3place/dpyf">返回首页</a> <a
href="/3place/dpyf/mingju.html">本书名句</a> <a
href="/3place/dpyf/memo.html">本书注解</a> <a
href="/3place/dpyf/index_rich.html">丰富目录</a> <a
href="/3place/dpyf/index_readcal.html">同读日历</a> <a
href="/3place/dpyf/index_timeline.html">时间线</a> <a
href="/3place/dpyf/index_books.html">引用书籍</a> <a
href="/3place/dpyf/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h1 id="东坡乐府">东坡乐府</h1>
<h4 id="序">序</h4>
<p>词之有南、北宋，以世言也；曰秦、柳，曰姜、张，以人言也。若东坡之于北宋，稼轩之于南宋，并独树一帜，不域于世，亦与他家绝殊，世第以豪放目之，非知苏、辛者也。顾二家专刻，世不恒有，坡词尤鲜善本。古微前辈，词家之南董也，酷嗜坡词。乃取世所传毛、王二刻，订讹补阙，以年为经而纬以词。既定本，属煦一言简端。煦嗜坡词，与前辈同。综其旨要，厥有四难。词尚要眇，不贵质实，显者约之使隐，直者揉之使曲，一或不善，钩辀格磔，比于禽言，扑朔迷离，或侪兔迹。而东坡，独往独来，一空羁靮，如列子御风，以游无穹；如藐姑射神人，吸风饮露，而超乎六合之表，其难一也。词有二派，曰刚与柔。毗刚者，斥温厚为妖冶；毗柔者，目纵轶为粗犷。而东坡，刚亦不吐，柔亦不茹。缠绵芳悱，树秦、柳之前旃；空灵动荡，导姜、张之大辂，唯其所之，皆为绝诣，其难二也。文不苟作，寄托寓焉，所谓文外有事在也。于词亦然。然世非怀、襄，而效灵均《九歌》之奏；时非天宝，而拟杜陵八哀之篇。无病而呻，识者恫之。而东坡夙负时望，横遭谗口，连蹇廿年，飘萧万里，酒边花下，其忠爱之诚，幽忧之隐，磅礴郁积于方寸间者，时一流露，若有意，若无意；若可知，若不可知。后之读者，莫不皋然思，逌然会，而得其不得已之故，非无病而呻者比，其难三也。夫侧艳之作，止以导淫；悠缪之辞，或将损性。拘墟小儒，悬为徽。而东坡涉乐必笑，言哀已叹。暗香水殿，时轸旧国之思；缺月疏桐，空吊幽人之影。皆属寓言，无惭大雅，其难四也。</p>
<p>噫！东坡往矣。前辈早登鹤禁，晚栖虎阜，沉冥自放，聊乞玉局之祠；峭直不阿，几蹈乌台之案。其于东坡，若合符契。今《乐府》一刻，殆亦有旷百世而相感者乎？若夫校订之审，笺注之精，则前辈发其凡矣，此不具书。</p>
<p>时宣统二年庚戌夏五月</p>
<p>金坛冯煦</p>
<h4 id="凡例">凡例</h4>
<p>一、东坡词今行世者，只毛氏汲古阁、王氏四印斋二本。毛跋谓得金陵刊本，未详所自。王刻从元延祐云间本出，较为近古，中有十首为汲古所未载，而汲古多于元刻者六十一首。今以元刻为主，毛本异文著于词后，元刻之确为讹阙者，则依毛本正之。</p>
<p>二、旧本分调编次，今依编年体例。以傅（钱塘丁氏《藏书志》作傅藻）《纪年录》、王宗稷《年谱》，皆出南宋人手，自足征信；近则王文诰《苏诗总案》搜辑最详。合此三家，证以题注，参酌审定，大凡可考者，十之六七。因仿冯孟亭注玉溪生诗例，以无从编年者，别为一卷，仍依元刻以调类列其间。元刻与毛本互有出入，悉为标注。</p>
<p>三、诗集互见。如《瑞鹧鸪》《阳关曲》，据《苕溪渔隐丛话》，谓唐初歌词所存，止此二调，则归诸词集为允。琴曲《醉翁操》，元本、毛本所无，竹垞《词综》始录之。案，稼轩拟《醉翁操》，编入词集，白石《歌曲》亦有琴曲《古怨》，坡词自可据补。又《诗集》中《渔父》四首，谱律诸书俱未收录，然音拍则确为长短句也，今亦编入。至其单词断句，如“谁教幽梦里插他花”见诸《诗集》施注；“喜鹊桥成催凤驾，天为欢迟，乞与新凉夜”见诸《岁时广记》之类，未遑搜辑也。</p>
<p>四、集中有误入他人之作。金绛人孙安常注苏词，尝删去《无愁可解》之类五十六首，元遗山称为完本。今孙本已佚，不知何者为其所删，兹据毛本删去者，附注调下。元刻中有五首即为毛氏所已删，顾尚疑其未尽，如《意难忘》之“花拥鸳房”、《雨中花慢》之“邃院重帘”“嫩脸羞蛾”二首，不类坡词，苦无显证。若《瑶池宴》一首，《乐府雅词拾遗》作廖明略词，本集杂书琴曲《赠季常》则称或作“闺怨飞花成阵”云云，其非公词无疑。又《全芳备祖》之《菩萨蛮·赋梅花》《踏青游·赋草》，《词统》之《踏青游·赠妓崔念四》三词，皆托名公作，并可削而不论矣。</p>
<p>五、毛本标题，如《减字木兰花·郑庄好客》一首云：“东坡分牒”；《双龙对起》一首云：“子瞻为郡”，阑入他人语意，多出宋人杂说。至《贺新郎》之“营妓秀兰”、《卜算子》之“温都监女”，依托谬妄，并违词中本旨。又如《满庭芳》之“警悟”、《三部乐》之“情景”及“即事”，寓意送别感旧之类，皆沿选家陋习，今一依元刻正之。元刻亦间有非公原本者，如《浣溪沙·雪颌霜髯》一首云：“公守湖”；《南歌子·师唱谁家》一首云：“冷斋夜话”；《虞美人·湖山信是》一首云：“子瞻即席”；《翻香令》云：“此老人自制腔”等题，并为移注词后。</p>
<p>六、傅、王诸家，谱录考核虽详，漏误间亦未免。如《定风波·后六客词》叙云：“凡十五年，再过吴兴”乃己巳所作，而《纪年录》误为甲寅；《渔家傲·送客》一首，王文诰云“送江公著赴台州”，而公著实未为台守。斯类并为更订。</p>
<p>七、元本、毛本已有舛异。坡词为世传诵，宋人诗话说部征引既繁，复有墨迹、石刻字句悬区，殆不胜校，略采要实附著于篇，至其同时交游事迹，亦间录存，以资考证。</p>
<h4 id="亡兄子瞻端明墓志铭">亡兄子瞻端明墓志铭</h4>
<p>予兄子瞻，谪居海南。四年（1100）春正月，今天子即位，推恩海内，泽及鸟兽。夏六月，公被命渡海北归。明年（1101），舟至淮浙，秋七月，被病，卒于毗陵。吴越之民相与哭于市，其君子相与吊于家。讣闻四方，无贤愚皆咨嗟出涕，太学之士数百人，相率饭僧惠林佛舍。呜呼，斯文坠矣，后生安所复仰！公始病，以书属辙曰：“即死，葬我嵩山下，子为我铭。”辙执书哭曰：“小子忍铭吾兄！”</p>
<p>公讳轼，姓苏氏，字子瞻，一字和仲。世家眉山。曾大父讳杲，赠太子太保。妣宋氏，追封昌国太夫人。大父讳序，赠太子太傅。妣史氏，追封嘉国太夫人。考讳洵，赠太子太师。妣程氏，追封成国太夫人。公生十年（1045），而先君宦学四方，太夫人亲授以书，闻古今成败，辄能语其要。太夫人尝读《东汉史》，至《范滂传》，慨然太息。公侍侧，曰：“轼若为滂，夫人亦许之否乎？”太夫人曰：“汝能为滂，吾顾不能为滂母耶？”公亦奋厉有当世志。太夫人喜曰：“吾有子矣！”比冠，学通经史，属文日数千言。</p>
<p>嘉祐二年（1057），欧阳文忠公考试礼部进士，疾时文之诡异，思有以救之。梅圣俞时与其事，得公《论刑赏》，以示文忠。文忠惊喜，以为异人，欲以冠多士，疑曾子固所为。子固，文忠门下士也。乃置公第二。复以《春秋》对义居第一。殿试中乙科，以书谢诸公。文忠见之，以书语圣俞曰：“老夫当避此人，放出一头地。”士闻者始哗不厌，久乃信服。丁太夫人忧，终丧。五年（1060），授河南福昌主簿。文忠以直言荐之秘阁，试六论。旧不起草，以故文多不工。公始具草，文义粲然，时以为难。比答制策，复入三等。除大理评事，签书凤翔府判官（1061）。长吏意公文人，不以吏事责之，公尽心其职，老吏畏服。关中自元昊叛命，人贫役重，岐下岁以南山木筏自渭入河，经底柱之险，衙前以破产者相继也。公遍问老校，曰：“木筏之害，本不至此。若河、渭未涨，操筏者以时进止，可无重费也。患其乘河、渭之暴，多方害之耳。”公即修衙规，使衙前得自择水工。筏行无虞，乃言于府，使得系籍。自是衙前之害减半。</p>
<p>治平二年（1065），罢还，判登闻鼓院。英宗在藩闻公名，欲以唐故事召入翰林，宰相限以近例，欲召试秘阁。上曰：“未知其能否，故试。如苏轼有不能耶？”宰相犹不可。及试二论，皆入三等，得直史馆。丁先君忧，服除，时熙宁二年（1069）也。王介甫用事，多所建立。公与介甫议论素异，既还朝，置之官告院。四年（1071），介甫欲变更科举，上疑焉，使两制三馆议之。公议上，上悟曰：“吾固疑此，得苏轼议，意释然矣。”即日召见，问何以助朕。公辞避久之，乃曰：“臣窃意陛下求治太急，听言太广，进人太锐。愿陛下安静以待物之来，然后应之。”上竦然听受，曰：“卿三言，朕当详思之。”介甫之党皆不悦，命摄开封推官，意以多事困之。公决断精敏，声闻益远。会上元，有旨市浙灯，公密疏，旧例无有，不宜以玩好示人。即有旨罢。殿前初策进士，举子希合，争言祖宗法制非是。公为考官，退，拟答以进，深中其病。自是论事愈力，介甫愈恨。御史知杂事者，乃诬奏公过失，穷治无所得。公未尝以一言自辩，乞外任避之，通判杭州（1072）。是时，四方行青苗、免役、市易，浙西兼行水利、盐法。公于其间，常因法以便民，民赖以少安。高丽入贡使者凌蔑州郡，押伴使臣皆本路管库，乘势骄横，至与钤辖亢礼。公使人谓之曰：“远夷慕化而来，理必恭顺，今乃尔暴恣，非汝导之，不至是也。不悛，当奏之。”押伴者惧，为之小戢。使者发币于官吏，书称甲子，公却之曰：“高丽于本朝称臣，而不禀正朔，吾安敢受？”使者亟易书称熙宁，然后受之。时以为得体。吏民畏爱，及罢去，犹谓之学士，而不言姓。</p>
<p>自杭徙知密州（1074），时方行手实法，使民自疏财产以定户等，又使人得告其不实。司农寺又下诸路，不时施行者以违制论。公谓提举常平官曰：“违制之坐，若自朝廷，谁敢不从？今出于司农，是擅造律也，若何？”使者惊曰：“公姑徐之。”未几，朝廷亦知手实之害，罢之。密人私以为幸。郡尝有盗窃发而未获，安抚转运司忧之，遣一三班使臣，领悍卒数十人，入境捕之。卒凶暴恣行，以禁物诬民，入其家争斗至杀人，畏罪惊散，欲为乱。民诉之，公投其书不视，曰：“必不至此。”溃卒闻之少安。徐使人招出，戮之。</p>
<p>自密徙徐（1077），是时河决曹村，泛于梁山泊，溢于南清河，城南两山环绕，吕梁、百步扼之，汇于城下。涨不时泄，城将败，富民争出避水。公曰：“富民若出，民心动摇，吾谁与守？吾在是，水决不能败城。”驱使复入。公履屦杖策，亲入武卫营，呼其卒长，谓之曰：“河将害城，事急矣，虽禁军，宜为我尽力。”卒长呼曰：“太守犹不避涂潦，吾侪小人效命之秋也。”执梃入火伍中，率其徒短衣徒跣，持畚锸以出，筑东南长堤，首起戏马台，尾属于城。堤成，水至堤下，害不及城，民心乃安。然雨日夜不止，河势益暴，城不沉者三板。公庐于城上，过家不入，使官吏分堵而守，卒完城以闻。复请调来岁夫，增筑故城，为木岸，以虞水之再至。朝廷从之。讫事，诏褒之。徐人至今思焉。</p>
<p>徙知湖州（1079），以表谢上。言事者擿其语以为谤，遣官逮赴御史狱。初，公既补外，见事有不便于民者，不敢言，亦不敢默视也，缘诗人之义，托事以讽，庶几有补于国。言者从而媒孽之。上初薄其过，而浸润不止，是以不得已，从其请。既付狱吏，必欲置之死，锻炼久之，不决。上终怜之，促具狱，以黄州团练副使安置。公幅巾芒，与田父野老相从溪谷之间，筑室于东坡（1081），自号东坡居士。五年（1082），上有意复用，而言者沮之。上手札徙汝州，略曰：“苏轼黜居思咎，阅岁滋深，人材实难，不忍终弃。”未至，上书自言有饥寒之忧，有田在常，愿得居之。书朝入，夕报可，士大夫知上之卒喜公也。会晏驾，不果复用。</p>
<p>至常，以哲宗即位，复朝奉郎，知登州。至登（1085），召为礼部郎中。公旧善门下侍郎司马君实及知枢密院章子厚，二人冰炭不相入。子厚每以谑侮困君实，君实苦之，求助于公。公见子厚曰：“司马君实时望甚重。昔许靖以虚名无实，见鄙于蜀先主，法正曰：’靖之浮誉，播流四海，若不加礼，必以贱贤为累。’先主纳之，乃以靖为司徒。许靖且不可慢，况君实乎？”子厚以为然，君实赖以少安。既而朝廷缘先帝意，欲用公，除起居舍人。公起于忧患，不欲骤履要地，力辞之，见宰相蔡持正自言。持正曰：“公徊翔久矣，朝中无出公右者。”公固辞，持正曰：“今日谁当在公前者？”公曰：“昔林希同在馆中，年且长。”持正曰：“希固当先公耶？”卒不许。然希亦由此继补记注。</p>
<p>元祐元年（1086），公以七品服入侍延和，即改赐银绯。二月，迁中书舍人。时君实方议改免役为差役。差役行于祖宗之世，法久多弊。编户充役不习，府官吏虐使之，多以破产，而狭乡之民，或有不得休息者。先帝知其然，故为免役，使民以户高下出钱，而无执役之苦。行法者不循上意，于雇役实费之外，取钱过多，民遂以病。若量出为入，毋多取于民，则足矣。君实为人，忠信有余而才智不足，知免役之害而不知其利，欲一切以差役代之。方差官置局，公亦与其选，独以实告，而君实始不悦矣。尝见之政事堂，条陈不可，君实忿然。公曰：“昔韩魏公刺陕西义勇，公为谏官，争之甚力，魏公不乐，公亦不顾。轼昔闻公道其详，岂今日作相，不许轼尽言耶？”君实笑而止。公知言不用，乞补外，不许。君实始怒，有逐公意矣，会其病卒乃已。时台谏官多君实之人，皆希合以求进，恶公以直形己，争求公瑕疵。既不可得，则因缘熙宁谤讪之说以病公。公自是不安于朝矣。</p>
<p>寻除翰林学士。二年（1087），复除侍读。每进读，至治乱盛衰、邪正得失之际，未尝不反复开导，觊上有所觉悟。上虽恭默不言，闻公所论说，辄首肯喜之。三年（1088），权知礼部贡举。会大雪苦寒，士坐庭中，噤不能言。公宽其禁约，使得尽其技。而巡铺内臣伺其坐起，过为凌辱，公以其伤动士心，亏损国体，奏之。有旨送内侍省挞而逐之，士皆悦服。尝侍上读祖宗宝训，因及时事，公历言今赏罚不明，善恶无所劝沮；又黄河势方西流，而强之使东；夏人寇镇戎，杀掠几万人，帅臣掩蔽不以闻，朝廷亦不问。事每如此，恐浸成衰乱之渐。当轴者恨之。公知不见容，乞外任。四年（1089），以龙图阁学士知杭州。时谏官言，前宰相蔡持正知安州，作诗借郝处俊事以讥刺时事，大臣议逐之岭南。公密疏言，朝廷若薄確之罪，则于皇帝孝治为不足；若深罪確，则于太皇太后仁政为小累。谓宜皇帝降敕，置狱逮治，而太皇太后内出手诏赦之，则仁孝两得矣。宣仁后心善公言而不能用。公出郊，未发，遣内侍赐龙茶、银合，用前执政恩例，所以慰劳甚厚。</p>
<p>及至杭，吏民习公旧政，不劳而治。岁适大旱，饥疫并作，公请于朝，免本路上供米三之一，故米不翔贵。复得赐度僧牒百，易米以救饥者。明年方春（1090），即减价粜常平米，民遂免大旱之苦。公又多作粥、药剂，遣吏挟医，分坊治病，活者甚众。公曰：“杭，水陆之会，因疫病死比他处常多。”乃裒羡缗，得二千，复发私橐，得黄金五十两，以作病坊，稍畜钱粮以待之，至于今不废。是秋复大雨，太湖泛溢，害稼。公度来岁必饥，复请于朝，乞免上供米半。又多乞度牒，以籴常平米，并义仓所有，皆以备来岁出粜。朝廷多从之，由是吴越之民复免流散。</p>
<p>杭本江海之地，水泉咸苦，居民稀少。唐刺史李泌始引西湖水作六井，民足于水，故井邑日富。及白居易复浚西湖，放水入运河，自河入田，所溉至千顷。然湖水多葑，自唐及钱氏，岁辄开治，故湖水足用。近岁废而不理，至是湖中葑田，积二十五万余丈，而水无几矣。运河失湖水之利，则取给于江潮，潮浑浊多淤，河行阛阓中，三年一淘，为市井大患，而六井亦几废。公始至，浚茅山、盐桥二河，以茅山一河专受江潮，以盐桥一河专受湖水。复造堰闸，以为湖水畜泄之限，然后潮不入市。且以余力复完六井，民稍获其利矣。公间至湖上，周视良久，曰：“今欲去葑田，葑田如云，将安所置之？湖南北三十里，环湖往来，终日不达，若取葑田积之湖中，为长堤以通南北，则葑田去而行者便矣。吴人种菱，春辄芟除，不遗寸草。葑田若去，募人种菱，收其利以备修湖，则湖当不复湮塞。”乃取救荒之余，得钱粮以贯石数者万，复请于朝，得百僧度牒，以募役者。堤成，植芙蓉杨柳其上，望之如图画，杭人名之苏公堤（1090）。</p>
<p>杭僧有净源者，旧居海滨，与舶客交通牟利，舶至高丽，交誉之。元丰末，其王子义天来朝，因往拜焉。至是源死，其徒窃持其画像，附舶往告，义天亦使其徒附舶来祭。祭讫，乃言国母使以金塔二，祝皇帝、太皇太后寿。公不纳，而奏之曰：“高丽久不入贡，失赐予厚利，意欲来朝，以未测朝廷所以待之薄厚，故因祭亡僧而行祝寿之礼，礼意鲜薄，盖可见矣。若受而不答，则远夷或以怨怒；因而厚赐之，正堕其计。臣谓朝廷宜勿与知，而使州郡以理却之。然庸僧猾商，敢擅招诱外夷，邀求厚利，为国生事，其渐不可长，宜痛加惩创。”朝廷皆从之。未几，高丽贡使果至。公按旧例，使之所至，吴越七州，实费二万四千余缗，而民间之费不在，乃令诸郡量事裁损。比至，民获交易之利，而无侵扰之害。</p>
<p>浙江潮自海门东来，势如雷霆，而浮山峙于江中，与渔浦诸山犬牙相错，洄洑激射，岁败公私船不可胜计。公议自浙江上流地名石门，并山而东，凿为运河，引浙江及溪谷诸水二十余里以达于江。又并山为岸，不能十里，以达于龙山之大慈浦，自浦北折抵小岭，凿岭六十五丈，以达于岭东古河，浚古河数里，以达于龙山运河，以避浮山之险。人皆以为便。奏闻，有恶公成功者。会公罢归，使代者尽力排之，功以不成。公复言，三吴之水，潴为太湖，太湖之水，溢为松江以入海。海日两潮，潮浊而江清，潮水尝欲淤塞江路，而江水清驶，随辄涤去，海口常通，则吴中少水患。昔苏州以东，公私船皆以篙行，无陆挽者。自庆历以来，松江大筑挽路，建长桥以扼塞江路，故今三吴多水。欲凿挽路为千桥，以迅江势。亦不果用，人皆恨之。公二十年间再莅此州，有德于其人，家有画像，饮食必祝，又作生祠以报。</p>
<p>六年（1091），召入为翰林承旨，复侍迩英。当轴者不乐，风御史攻公。公之自汝移常也，受命于宋，会神考晏驾，哭于宋，而南至扬州。常人为公买田，书至，公喜，作诗，有“闻好语”之句，言者妄谓公闻讳而喜，乞加深谴。然诗刻石有时日，朝廷知言者之妄，皆逐之。公惧，请外补，乃以龙图阁学士守颍。先是开封诸县多水患，吏不究本末，决其陂泽，注之惠民河，河不能胜，则陈亦多水。至是又将凿邓艾沟，与颍河并，且凿黄堆，注之于淮，议者多欲从之。公适至，遣吏以水平准之，淮之涨水高于新沟几一丈，若凿黄堆，淮水顾流浸州境，决不可为。朝廷从之。郡有宿贼尹遇等数人，群党惊劫，杀变主及捕盗吏兵者非一。朝廷以名捕不获，被杀者噤不敢言。公召汝阴尉李直方，谓之曰：“君能擒此，当力言于朝，乞行优赏。不获，亦以不职奏免君矣。”直方退，缉知群盗所在，分命弓手往捕其党，而躬往捕遇。直方有母年九十，母子泣别而行，手戟刺而获之。然小不应格，推赏不及，公为言于朝，请以年劳改朝散郎阶为直方赏。朝廷不从。其后吏部以公当迁，以符会考，公自谓已许直方，卒不报。</p>
<p>七年（1092），徙扬州。发运司旧主东南漕法，听操舟者私载物货，征商不得留难。故操舟者富厚，以官舟为家，补其弊漏，而周船夫之乏困，故其所载，率无虞而速达。近岁不忍征商之小失，一切不许，故舟弊人困，多盗所载，以济饥寒，公私皆病。公奏乞复故，朝廷从之。未阅岁，以兵部尚书召还，兼侍读（1092）。是岁，亲视南郊，为卤簿使，导驾入太庙。有贵戚以其车从争道，不避仗卫，公于车中劾奏之。明日，中使传命，申敕有司，严整仗卫。寻迁礼部，复兼端明殿、翰林侍读二学士。高丽遣使请书于朝，朝廷以故事，尽许之。公曰：“汉东平王请诸子及《太史公书》，犹不肯予，今高丽所请有甚于此，其可予之乎？”不听。公临事必以正，不能俯仰随俗，乞守郡自效。</p>
<p>八年（1093），以二学士知定州。定久不治，军政尤弛，武卫卒骄惰不教，军校蚕食其廪赐，故不敢何问。公取其贪污甚者，配隶远恶，然后缮修营房，禁止饮博。军中衣食稍足，乃部勒以战法，众皆畏服。然诸校多不自安者，有卒史复以赃诉其长，公曰：“此事吾自治则可，汝若得告，军中乱矣。”亦决配之，众乃定。会春大阅，军礼久废，将吏不识上下之分。公命举旧典，元帅常服坐帐中，将吏戎服，奔走执事。副总管王光祖自谓老将，耻之，称疾不出。公召书吏作奏，将上，光祖震恐而出。讫事，无敢慢者。定人言：“自韩魏公去，不见此礼至今矣。”北戎久和，边兵不试，临事有不可用之忧，惟沿边弓箭社兵，与寇为邻，以战射自卫，犹号精锐。故相庞公守边，因其故俗，立队伍将校，出入赏罚，缓急可使。岁久法弛，复为保甲所挠，渐不为用。公奏为免保甲及两税，折变科配，长吏以时训劳。不报，议者惜之。</p>
<p>时方例废旧人，公坐为中书舍人日，草责降官制，直书其罪，诬以谤讪，绍圣元年（1094），遂以本官知英州，寻复降一官。未至，复以宁远军节度副使安置惠州。公以侍从齿岭南编户，独以少子过自随。瘴疠所侵，蛮蜑所侮，胸中泊然，无所蒂芥。人无贤愚，皆得其欢心，疾苦者畀之药，殒毙者纳之竁，又率众为二桥，以济病涉者，惠人爱敬之。居三年，大臣以流窜者为未足也，四年（1097），复以琼州别驾安置昌化。昌化非人所居，食饮不具，药石无有。初僦官屋，以庇风雨，有司犹谓不可，则买地筑室，昌化士人畚土运甓以助之，为屋三间。人不堪其忧，公食芋饮水，著书以为乐。时从其父老游，亦无间也。</p>
<p>元符三年（1100），大赦，北还。初徙廉，再徙永，已乃复朝奉郎，提举成都玉局观，居从其便。公自元祐以来，未尝以岁课乞迁，故官止于此，勋上轻车都尉，封武功县开国伯，食邑九百户。将居许，病暑，暴下，中止于常。建中靖国元年六月（1101），请老，以本官致仕，遂以不起。未终旬日，独以诸子侍侧，曰：“吾生无恶，死必不坠，慎无哭泣以怛化。”问以后事，不答，湛然而逝，实七月丁亥也。公娶王氏，追封通义郡君，继室以其女弟，封同安郡君，亦先公而卒。子三人，长曰迈，雄州防御推官，知河间县事。次曰迨，次曰过，皆承务郎。孙男六人，箪、符、箕、籥、筌、筹。明年闰六月癸酉（1102），葬于汝州郏城县钓台乡上瑞里。</p>
<p>公之于文，得之于天。少与辙皆师先君，初好贾谊、陆贽书，论古今治乱，不为空言。既而读《庄子》，喟然叹息曰：“吾昔有见于中，口未能言，今见《庄子》，得吾心矣。”乃出《中庸论》，其言微妙，皆古人所未喻。尝谓辙曰：“吾视今世学者，独子可与我上下耳。”既而谪居于黄，杜门深居，驰骋翰墨，其文一变，如川之方至，而辙瞠然不能及矣。后读释氏书，深悟实相，参之孔、老，博辩无碍，浩然不见其涯也。先君晚岁读《易》，玩其爻象，得其刚柔、远近、喜怒、逆顺之情，以观其词，皆迎刃而解。作《易传》，未完，疾革，命公述其志。公泣受命，卒以成书，然后千载之微言，焕然可知也。复作《论语说》，时发孔氏之秘。最后居海南，作《书传》，推明上古之绝学，多先儒所未达。既成三书，抚之曰：“今世要未能信，后有君子当知我矣。”至其遇事所为诗、骚、铭、记、书、檄、论、撰，率皆过人。有《东坡集》四十卷，《后集》二十卷，《奏议》十五卷，《内制》十卷，《外制》三卷。公诗本似李、杜，晚喜陶渊明，追和之者几遍，凡四卷。幼而好书，老而不倦，自言不及晋人，至唐褚、薛、颜、柳，仿佛近之。</p>
<p>平生笃于孝友，轻财好施。伯父太白早亡，子孙未立，杜氏姑卒未葬，先君没，有遗言。公既除丧，即以礼葬姑。及当可荫补，复以奏伯父之曾孙彭。其于人，见善称之，如恐不及，见不善斥之，如恐不尽，见义勇于敢为，而不顾其后，用此数困于世，然终不以为恨。孔子谓伯夷、叔齐，古之贤人，曰：“求仁而得仁，又何怨？”公实有焉。铭曰：</p>
<p>苏自栾城，西宅于眉。世有潜德，而人莫知。猗与先君，名施四方。公幼师焉，其学以光。出而从君，道直言忠。行险如夷，不谋其躬。英祖擢之，神考试之。亦既知矣，而未克施。晚侍哲皇，进以诗书。谁实间之，一斥而疏。公心如玉，焚而不灰。不变生死，孰为去来。古有微言，众说所蒙。手发其枢，恃此以终。心之所涵，遇物则见。声融金石，光溢云汉。耳目同是，举世毕知。欲造其渊，或眩以疑。绝学不继，如已断弦。百世之后，岂无其贤。我初从公，赖以有知。抚我则兄，诲我则师。皆迁于南，而不同归。天实为之，莫知我哀！</p>
<p>弟苏辙撰</p>
<p>1036年</p>
<p>宋仁宗景祐三年</p>
<p>1岁：生于眉山，父苏洵是年28岁，母程氏27岁。乳母任采莲。</p>
<p>1039年</p>
<p>宋仁宗宝元二年</p>
<p>4岁：弟苏辙生。</p>
<p>参知政事范仲淹主持庆历新政。</p>
<p>1043年</p>
<p>宋仁宗庆历三年</p>
<p>8岁：从张易简读书。读石介《庆历圣德诗》，仰慕韩琦、范仲淹、富弼、欧阳修为人。</p>
<p>滕子京御李元昊有功，遭不实之论，以功而下狱降职。</p>
<p>1044年</p>
<p>宋仁宗庆历四年</p>
<p>9岁：弟苏辙始入学，兄弟二人至出蜀前，或切磋琢磨，或登山临水，未曾相舍。</p>
<p>庆历新政失败，范仲淹、韩琦、欧阳修等人相继被贬黜。是年，黄庭坚生。</p>
<p>1045年</p>
<p>宋仁宗庆历五年</p>
<p>10岁：母程氏亲授苏轼兄弟以书，“以气节勉二子，不发宿藏，不残鸟雀，以身教”。苏轼“发奋有当世之志”。</p>
<p>1047年</p>
<p>宋仁宗庆历七年</p>
<p>12岁：父苏洵科考落第，南游庐山等地。八月，祖父苏序卒，父苏洵、伯父苏涣奔丧回蜀，苏轼兄弟深受苏涣教益。</p>
<p>是年，秦观生。</p>
<p>1049年</p>
<p>宋仁宗皇祐元年</p>
<p>14岁：父苏洵作《名二子说》，论二子名由。</p>
<p>张方平镇蜀，与苏洵结交，后荐苏氏父子三人。是年，张耒生。</p>
<p>1054年</p>
<p>宋仁宗至和元年</p>
<p>19岁：娶四川青神县进士王方之女王弗为妻。</p>
<p>1056年</p>
<p>宋仁宗嘉祐元年</p>
<p>21岁：与父洵、弟辙赴京应试。至成都，拜谒张方平。方平撰书荐洵于欧阳修，以六科勉苏轼兄弟。</p>
<p>五六月间，抵京师。苏轼以第二名获开封府解，苏辙亦中。</p>
<p>1057年</p>
<p>宋仁宗嘉祐二年</p>
<p>22岁：与弟辙同科进士及第，所作《刑赏忠厚之至论》受到主考官欧阳修、梅尧臣赏识。</p>
<p>四月，母程氏卒，讣至，父子仓惶奔丧返蜀，兄弟二人守孝三年。</p>
<p>1059年</p>
<p>宋仁宗嘉祐四年</p>
<p>24岁：七月，服丧期满。九月，苏轼兄弟携眷，侍父洵离蜀返京，一路沿岷江、长江行舟向东往京师。</p>
<p>父子三人途中所作诗文集为《南行前集》，苏轼作序。同年，苏轼长子苏迈生。</p>
<p>1061年</p>
<p>宋仁宗嘉祐六年</p>
<p>26岁：苏洵父子汇江陵至京师途中所作诗赋五十二篇，为《南行后集》，苏辙作引。</p>
<p>苏轼兄弟举“贤良方正能直言极谏”科，苏轼入三等，除签书凤翔府判官。十二月，到凤翔府签判任。</p>
<p>是年，与陈希亮子陈季常结交。</p>
<p>1063年</p>
<p>宋仁宗嘉祐八年</p>
<p>28岁：三月，仁宗崩。四月，赵曙即位，是为宋英宗。八月，王安石母卒，苏洵不往吊，作《辨奸论》，苏轼兄弟有“嘻其甚矣”之谏。</p>
<p>1065年</p>
<p>宋英宗治平二年</p>
<p>30岁：二月，凤翔签判任满还朝，除判登闻鼓院。五月，妻王弗卒于汴京。</p>
<p>1066年</p>
<p>宋英宗治平三年</p>
<p>31岁：四月，父洵卒。洵临终，命苏轼完成《易传》等，泣受命。</p>
<p>六月，遵父命，葬妻王弗于母程夫人墓侧，作墓志铭。</p>
<p>是年正月，英宗崩，神宗即位。六月，始下诏议役法。</p>
<p>1067年</p>
<p>宋英宗治平四年</p>
<p>32岁：护父洵丧还里，撰祖父序之行状。</p>
<p>宋神宗召见王安石，酝酿变法。</p>
<p>1068年</p>
<p>宋神宗熙宁元年</p>
<p>33岁：七月除父丧，离蜀返京。续娶王介幼女、王弗堂妹王闰之。</p>
<p>二月，王安石任参知政事，设“制置三司条例司”，议行新法。四月，诏议更学校贡举之法。</p>
<p>1069年</p>
<p>宋神宗熙宁二年</p>
<p>34岁：五月，上《议学校贡举状》，论贡举法不当轻改。议上，神宗即日召见，欲以苏轼修《中书条例》，王安石以为不宜轻用。后神宗欲起用苏轼，为王安石所阻。是岁冬，上神宗皇帝书，论新法不便。</p>
<p>八月，侍御史知杂事谢景温（与王安石为姻亲）诬奏苏轼此前丁父忧归蜀，往还多乘舟，载物货卖私盐等事，后查无实据。</p>
<p>1070年</p>
<p>宋神宗熙宁三年</p>
<p>35岁：二月，再上神宗皇帝书，论新法不可行，请求罢免王安石。神宗皇帝，力排众议，支持王安石。是岁，次子苏迨生。</p>
<p>同年，王安石变法引起的新旧党争愈演愈烈。</p>
<p>1071年</p>
<p>宋神宗熙宁四年</p>
<p>36岁：六月，请外任，得杭州通判任。七月，途径陈州，与弟苏辙晤。九月，离陈州，张方平有送行诗，劝以离是非远祸害。十一月，到杭州通判任。初到任，寄弟辙二绝，叙新法事烦，才力不胜。</p>
<p>1068年—1070年（宋神宗　熙宁元年至熙宁三年）33~35岁</p>
<p>治平帖（局部）此帖是苏轼为委托乡僧照管坟茔所写信札。据帖后赵孟、文徵明等人之跋可知，此帖当是苏轼于宋神宗熙宁年间在京师时所作。</p>
<h4 id="卷一">卷一</h4>
<p>37~46岁</p>
<p>1072—1081</p>
<p>1072</p>
<p>（壬子，宋神宗熙宁五年）</p>
<p>37岁</p>
<p>在杭州通判任。</p>
<p>与友人通信中多次表达不满王安石新学。</p>
<p>四月，</p>
<p>三子苏过生。</p>
<p>闰七月，</p>
<p>欧阳修卒。</p>
<p>闻讣后哭于惠勤之室，为文祭之。</p>
<p>是岁，</p>
<p>始见黄庭坚诗文于孙觉座上。</p>
<p>晁补之拜入门下，“为补之优游讲析，不记寝食”。</p>
<h4 id="浪淘沙">浪淘沙</h4>
<p>昨日出东城，</p>
<p>试探春情。</p>
<p>墙头红杏暗如倾。</p>
<p>槛内群芳芽未吐，</p>
<p>早已回春。</p>
<p>绮陌敛香尘，</p>
<p>雪霁前村。</p>
<p>东君用意不辞辛。</p>
<p>料想春光先到处，</p>
<p>吹绽梅英。</p>
<p>【校】元本无，毛本题作“探春”。</p>
<p>【注】王文诰《苏诗总案》(1)：熙宁五年壬子正月，城外探春作。又曰：此倅杭作，而年无所考，首载于此。今从其说。</p>
<hr />
<p>(1)　王文诰《苏诗总案》，下文略写作：王《案》</p>
<h4 id="南歌子">南歌子</h4>
<p>八月十八日观潮</p>
<p>海上乘槎侣，</p>
<p>仙人萼绿华。</p>
<p>飞升元不用丹砂，</p>
<p>住在潮头来处渺天涯。</p>
<p>雷辊夫差国，</p>
<p>云翻海若家。</p>
<p>坐中安得弄琴牙。</p>
<p>写取余声归向《水仙》夸。</p>
<p>【注】王《案》：壬子八月十八日作。</p>
<p>1073</p>
<p>(癸丑，宋神宗熙宁六年)</p>
<p>38岁</p>
<p>在杭州通判任，逢大旱年。</p>
<p>七月立秋日，</p>
<p>祈雨。</p>
<p>是年冬，以转运司檄，</p>
<p>往常、润、苏、秀州赈济饥民。</p>
<p>周邠、柳子玉随行。</p>
<p>是岁，</p>
<p>沈括察访两浙，与苏轼论旧。</p>
<p>括还朝，奏苏轼近作诗皆讪怼。</p>
<h4 id="行香子">行香子</h4>
<p>过七里滩</p>
<p>一叶舟轻，双桨鸿惊。</p>
<p>水天清、影湛波平。</p>
<p>鱼翻藻鉴，鹭点烟汀。</p>
<p>过沙溪急，</p>
<p>霜溪冷，月溪明。</p>
<p>重重似画，曲曲如屏。</p>
<p>算当年、虚老严陵。</p>
<p>君臣一梦，今古空名。</p>
<p>但远山长，</p>
<p>云山乱，晓山青。</p>
<p>【校】元本题阙。“水”误“冰”，从毛本收补。毛本“虚”“空”二字互误。</p>
<p>【注】傅《纪年录》(1)：甲子十二月，同泗州太守游南山，过十里滩作。王《案》据地类编癸丑二月，谓自新城放棹桐庐，过严陵濑作。又曰：诗文事实均无经由渐江踪迹，惟新城水出渐江，樯楫所通，或由此放棹桐庐，未可知也。案词正赋子陵故事，王说较合，从之。下阕疑同时作。</p>
<hr />
<p>(1)　傅《纪年录》，下文略写作：《纪年录》</p>
<h4 id="祝英台近">祝英台近</h4>
<p>挂轻帆，飞急桨，</p>
<p>还过钓台路。</p>
<p>酒病无聊，攲枕听鸣橹。</p>
<p>断肠簇簇云山，</p>
<p>重重烟树，</p>
<p>回首望、孤城何处？</p>
<p>间离阻，谁念萦损襄王，</p>
<p>何曾梦云雨。</p>
<p>旧恨前欢，心事两无据。</p>
<p>要知欲见无由，</p>
<p>痴心犹自，</p>
<p>倩人道、一声传语。</p>
<p>【校】元本无，毛本题作“惜别”。</p>
<h4 id="瑞鹧鸪">瑞鹧鸪</h4>
<p>寒食未明至湖上，太守未来，两县令先在。</p>
<p>城头月落尚啼乌，</p>
<p>朱舰红船早满湖。</p>
<p>鼓吹未容迎五马，</p>
<p>水云先已漾双凫。</p>
<p>映山黄帽螭头舫，</p>
<p>夹岸青烟鹊尾炉。</p>
<p>老病逢春只思睡，</p>
<p>独求僧榻寄须臾。</p>
<p>【校】元本无。毛本无题，从《诗集》补。《诗集》“朱舰”作“乌榜”，“漾”作“飏”，“岸”作“道”。</p>
<p>【注】案《诗集》并载此词，编癸丑。</p>
<h4 id="又">又</h4>
<p>观潮</p>
<p>碧山影里小红旗，</p>
<p>侬是江南蹋浪儿。</p>
<p>拍手欲嘲山简醉，</p>
<p>齐声争唱浪婆词。</p>
<p>西兴渡口帆初落，</p>
<p>渔浦山头日未攲。</p>
<p>侬欲送潮歌底曲，</p>
<p>尊前还唱使君诗。</p>
<p>【校】元本题阙。从毛本。</p>
<p>【注】王《案》：熙宁癸丑八月十五日观潮作。是日与陈襄同游，故落句及之。</p>
<h4 id="临江仙">临江仙</h4>
<p>风水洞作</p>
<p>四大从来都遍满，</p>
<p>此间风水何疑。</p>
<p>故应为我发新诗。</p>
<p>幽花香涧谷，</p>
<p>寒藻舞沦漪。</p>
<p>借与玉川生两腋，</p>
<p>天仙未必相思。</p>
<p>还凭流水送人归。</p>
<p>层巅余落日，</p>
<p>草露已沾衣。</p>
<p>【注】《纪年录》：癸丑八月作。</p>
<p>《咸淳临安志》：风水洞在杨村慈岩院，洞极大，流水不竭。顶上又一洞。立夏清风自生，立秋则止。</p>
<p>1074</p>
<p>甲寅，宋神宗熙宁七年</p>
<p>39岁，</p>
<p>在杭州通判任，往常、润、苏、秀州赈灾。</p>
<p>六月，</p>
<p>自常、润还杭。</p>
<p>九月，</p>
<p>自杭州移知密州，吏民惜其去。</p>
<p>二十日，与南北山道友元净（辩才）等告别。</p>
<p>将离杭州，王朝云来归。</p>
<p>十月，</p>
<p>赴密州任途中经高邮，</p>
<p>晤孙觉，读秦观诗词，盛赞之。</p>
<p>十二月，</p>
<p>到密州任，上状陈蝗灾。</p>
<p>又上丞相韩绛书，痛陈各项新法之害民，</p>
<p>请京东、河北免榷盐。</p>
<p>本年三月，安上门监郑侠画《流民图》，</p>
<p>作</p>
<p>《论新法进流民图疏》，请求废除新法，</p>
<p>不惜以谎报军情之法，直呈神宗。</p>
<p>神宗“反复观图，长吁数四，袖以入。</p>
<p>是夕，寝不能寐”，下《责躬诏》。</p>
<p>四月，王安石罢相，出知江宁府。</p>
<p>韩绛入相、吕惠卿任参知政事，</p>
<p>继续主持变法。</p>
<h4 id="南乡子">南乡子</h4>
<p>晚景落琼杯。</p>
<p>照眼云山翠作堆。</p>
<p>认得岷峨春雪浪，</p>
<p>初来，</p>
<p>万顷蒲萄涨渌醅。</p>
<p>春雨暗阳台。</p>
<p>乱洒歌楼湿粉腮。</p>
<p>一阵东风来卷地，</p>
<p>吹回，</p>
<p>落照江天一半开。</p>
<p>【校】毛本题作“春情”。“春”作“暮”，“歌”作“高”。</p>
<p>【注】《纪年录》：甲寅，润州作。</p>
<h4 id="行香子-1">行香子</h4>
<p>丹阳寄述古</p>
<p>携手江村，梅雪飘裙。</p>
<p>情何限、处处消魂。</p>
<p>故人不见，旧曲重闻。</p>
<p>向望湖楼，</p>
<p>孤山寺，涌金门。</p>
<p>寻常行处，题诗千首。</p>
<p>绣罗衫、与拂红尘。</p>
<p>别来相忆，知是何人。</p>
<p>有湖中月，</p>
<p>江边柳，陇头云。</p>
<p>【校】毛本题作“冬思”。</p>
<p>【注】《纪年录》：甲寅，自京口还，寄述古作。案词云“梅雪”，应是正月赴润州过丹阳时作。</p>
<p>《诗集》查注：陈襄字述古，文惠公尧佐长子。《咸淳临安志》：熙宁五年五月，陈襄自陈州移知杭州。</p>
<h4 id="昭君怨">昭君怨</h4>
<p>金山送柳子玉</p>
<p>谁作桓伊三弄，</p>
<p>惊破绿窗幽梦。</p>
<p>新月与愁烟，</p>
<p>满江天。</p>
<p>欲去又还不去，</p>
<p>明日落花飞絮。</p>
<p>飞絮送行舟，</p>
<p>水东流。</p>
<p>【校】毛本题作“送别”。换头三字，元本作“人欲去”，从毛本。</p>
<p>【注】《纪年录》：甲寅，金山送柳子玉作。王《案》：甲寅二月，再送柳瑾作。</p>
<p>《诗集》查注：柳子玉名瑾，吴人，与王介甫同年。王文诰曰：瑾，丹徒人。其子仲远，中都公婿，公之妹婿也。公赴常、润赈饥，瑾往监灵仙观，因附载以行。</p>
<h4 id="醉落魄">醉落魄</h4>
<p>离京口作</p>
<p>轻云微月，</p>
<p>二更酒醒船初发。</p>
<p>孤城回望苍烟合。</p>
<p>记得歌时，</p>
<p>不记归时节。</p>
<p>巾偏扇坠藤床滑，</p>
<p>觉来幽梦无人说。</p>
<p>此生飘荡何时歇。</p>
<p>家在西南，</p>
<p>常作东南别。</p>
<p>【校】元本《醉落魄》有“醉醒醒醉”一首。毛本注：“山谷老人云‘醉醒醒醉’非东坡作。删去。”</p>
<p>“记得歌时”毛本作“公子佳人”。</p>
<p>【注】《纪年录》：甲寅作。</p>
<h4 id="蝶恋花">蝶恋花</h4>
<p>京口得乡书</p>
<p>雨后春容清更丽。</p>
<p>只有离人，</p>
<p>幽恨终难洗。</p>
<p>北固山前三面水，</p>
<p>碧琼梳拥青螺髻。</p>
<p>一纸乡书来万里。</p>
<p>问我何年，</p>
<p>真个成归计。</p>
<p>回首送春拼一醉，</p>
<p>东风吹破千行泪。</p>
<p>【校】毛本题作“送春”。“后”作“过”，“回”作“白”。</p>
<p>【注】《纪年录》：甲寅作。</p>
<h4 id="少年游">少年游</h4>
<p>润州作，代人寄远。</p>
<p>去年相送，余杭门外，</p>
<p>飞雪似杨花。</p>
<p>今年春尽，杨花似雪，</p>
<p>犹不见还家。</p>
<p>对酒卷帘邀明月，</p>
<p>风露透窗纱。</p>
<p>恰似姮娥怜双燕，</p>
<p>分明照，画梁斜。</p>
<p>【校】毛本题无下四字。</p>
<p>【注】《纪年录》：甲寅，代人寄远作。王《案》：甲寅四月，有感雪中行役作。公以去年十一月发临平，及是春尽，犹行役未归，故托为此词。</p>
<h4 id="卜算子">卜算子</h4>
<p>蜀客到江南，</p>
<p>长忆吴山好。</p>
<p>吴蜀风流自古同，</p>
<p>归去应须早。</p>
<p>还与去年人，</p>
<p>共藉西湖草。</p>
<p>莫惜尊前子细看，</p>
<p>应是容颜老。</p>
<p>【校】毛本题作“感旧”。</p>
<p>【注】《纪年录》：甲寅，自京口还，寄述古作。</p>
<h4 id="江城子">江城子</h4>
<p>陈直方妾嵇，钱塘人也，求新词，为作此。钱塘人好唱《陌上花》缓缓曲，余尝作数绝以纪其事。</p>
<p>玉人家在凤凰山。</p>
<p>水云间，掩门闲。</p>
<p>门外行人，立马看弓弯。</p>
<p>十里春风谁指似，</p>
<p>斜日映，绣帘斑。</p>
<p>多情好事与君还。</p>
<p>闵新鳏，拭余潸。</p>
<p>明月空江，香雾着云鬟。</p>
<p>陌上花开春尽也，</p>
<p>闻旧曲，破朱颜。</p>
<p>【校】毛本题“求”作“丐”，“春尽”作“看尽”。</p>
<p>【注】案《诗集》《陌上花三首》编癸丑，此词似为甲寅前在杭州作，酌编于此。</p>
<h4 id="又-1">又</h4>
<p>湖上与张先同赋。</p>
<p>凤凰山下雨初晴。</p>
<p>水风清，晚霞明。</p>
<p>一朵芙蕖，开过尚盈盈。</p>
<p>何处飞来双白鹭，</p>
<p>如有意，慕娉婷。</p>
<p>忽闻江上弄哀筝。</p>
<p>苦含情，遣谁听。</p>
<p>烟敛云收，依约是湘灵。</p>
<p>欲待曲终寻问取，</p>
<p>人不见，数峰青。</p>
<p>【注】案此词亦甲寅以前作。</p>
<h4 id="虞美人">虞美人</h4>
<p>有美堂赠述古</p>
<p>湖山信是东南美，</p>
<p>一望弥千里。</p>
<p>使君能得几回来，</p>
<p>便使尊前醉倒更徘徊。</p>
<p>沙河塘里灯初上，</p>
<p>《水调》谁家唱。</p>
<p>夜阑风静欲归时，</p>
<p>惟有一江明月碧琉璃。</p>
<p>【校】毛本题作“陈述古守杭，已及瓜代，未交前数日，宴僚佐于有美堂，因请贰车苏子瞻赋词。子瞻即席而就，寄摊破虞美人云”。“弥”作“须”，“更”作“且”。</p>
<p>【注】《纪年录》：甲寅，述古将去作。王《案》：甲寅七月，陈襄将罢任，宴僚佐于有美堂作。</p>
<p>《庚溪诗话》：嘉祐初，梅公仪守杭，上特制诗宠赐，其首章曰：“地有湖山美，东南第一州。”梅既到杭，遂建堂山上，名曰有美。</p>
<h4 id="诉衷情">诉衷情</h4>
<p>送述古，迓元素。</p>
<p>钱塘风景古今奇，</p>
<p>太守例能诗。</p>
<p>先驱负弩何在，</p>
<p>心已浙江西。</p>
<p>花尽后，叶飞时，</p>
<p>雨凄凄。</p>
<p>若为情绪，更问新官，</p>
<p>向旧官啼。</p>
<p>【校】元本“浙”误作“誓”，从毛本。毛本“今”作“来”。</p>
<p>【注】《纪年录》：甲寅作。王《案》：甲寅七月，杨绘自应天来代作。</p>
<p>《诗集》王注：杨绘，字元素。查注：《宋史》：杨绘，绵竹人。神宗朝为御史中丞，出知亳州，历应天、杭州。</p>
<h4 id="菩萨蛮">菩萨蛮</h4>
<p>杭妓往苏，迓新守杨元素，寄苏守王规甫。</p>
<p>玉童西迓浮丘伯，</p>
<p>洞天冷落秋萧瑟。</p>
<p>不用许飞琼，</p>
<p>瑶台空月明。</p>
<p>清香凝夜宴，</p>
<p>借与韦郎看。</p>
<p>莫便向姑苏，</p>
<p>扁舟下五湖。</p>
<p>【校】毛本题作“杭妓往苏”。“向”作“过”。</p>
<p>【注】《纪年录》：甲寅作。</p>
<p>《吴郡志》：王诲，字规父，熙宁六年，以朝散大夫、司勋郎中知苏州。</p>
<h4 id="又-2">又</h4>
<p>灵壁寄彭门故人</p>
<p>娟娟缺月西南落，</p>
<p>相思拨断琵琶索。</p>
<p>枕泪梦魂中，</p>
<p>觉来眉晕重。</p>
<p>华堂堆烛泪，</p>
<p>长笛吹新水。</p>
<p>醉客各西东，</p>
<p>应思陈孟公。</p>
<p>【校】毛本题作“代妓送陈述古”。“华”作“画”。</p>
<p>【注】案本集《灵壁张氏园亭记》为元丰二年三月二十七日作。公至灵壁在是时也。编者案：《东坡乐府笺》将此词移编熙宁七年甲寅，云：“察词中情意，似与代妓送述古较合，改编甲寅。”从改。</p>
<h4 id="江城子-1">江城子</h4>
<p>孤山竹阁送述古</p>
<p>翠蛾羞黛怯人看。</p>
<p>掩霜纨，泪偷弹。</p>
<p>且尽一尊，收泪听《阳关》。</p>
<p>漫道帝城天样远，</p>
<p>天易见，见君难。</p>
<p>画堂新创近孤山。</p>
<p>曲阑干，为谁安。</p>
<p>飞絮落花，春色属明年。</p>
<p>欲棹小舟寻旧事，</p>
<p>无处问，水连天。</p>
<p>【校】毛本题作“述古去余杭，为去思者作”。“听”作“唱”，“创”作“构”。</p>
<p>【注】《纪年录》：甲寅，送述古赴南都作。王《案》：甲寅七月，与陈襄放舟湖上，宴于孤山竹阁作。</p>
<p>《传灯录》：乌窠禅师见秦望山有长松，枝叶繁茂，盘屈如盖，遂栖止其上。白居易出守兹郡，因入山礼谒。乃起竹阁于湖上，迎师居之。</p>
<h4 id="菩萨蛮-1">菩萨蛮</h4>
<p>西湖送述古</p>
<p>秋风湖上萧萧雨，</p>
<p>使君欲去还留住。</p>
<p>今日漫留君，</p>
<p>明朝愁杀人。</p>
<p>佳人千点泪，</p>
<p>洒向长河水。</p>
<p>不用敛双蛾，</p>
<p>路人啼更多。</p>
<p>【校】毛本题作“西湖”。“佳人”作“尊前”。</p>
<p>【注】《纪年录》：甲寅，送述古赴南都作。</p>
<h4 id="清平乐">清平乐</h4>
<p>清淮浊汴，</p>
<p>更在江西岸。</p>
<p>红旆到时黄叶乱，</p>
<p>霜入梁王故苑。</p>
<p>秋原何处携壶，</p>
<p>停骖访古踟蹰。</p>
<p>双庙遗风尚在，</p>
<p>漆园傲吏应无。</p>
<p>【校】毛本题作“秋词”。</p>
<p>【注】《纪年录》：甲寅，送述古作。</p>
<h4 id="南乡子-1">南乡子</h4>
<p>送述古</p>
<p>回首乱山横，</p>
<p>不见居人只见城。</p>
<p>谁似临平山上塔，</p>
<p>亭亭，</p>
<p>迎客西来送客行。</p>
<p>归路晚风清，</p>
<p>一枕初寒梦不成。</p>
<p>今夜残灯斜照处，</p>
<p>荧荧，</p>
<p>秋雨晴时泪不晴。</p>
<p>【校】毛本“归”作“临”。</p>
<p>【注】《纪年录》：甲寅，送述古作。王《案》：甲寅七月，追送陈襄移守南都，别于临平舟中作。</p>
<h4 id="南歌子-1">南歌子</h4>
<p>苒苒中秋过，</p>
<p>萧萧两鬓华。</p>
<p>寓身此世一尘沙，</p>
<p>笑看潮来潮去了生涯。</p>
<p>方士三山路，</p>
<p>渔人一叶家。</p>
<p>早知身世两聱牙，</p>
<p>好伴骑鲸公子赋雄夸。</p>
<p>【校】毛本题作“再用前韵”。“此”作“化”。</p>
<p>【注】王《案》：甲寅八月十八日，江上观潮作。</p>
<h4 id="泛金船">泛金船</h4>
<p>流杯亭和杨元素</p>
<p>无情流水多情客，</p>
<p>劝我如相识。</p>
<p>杯行到手休辞却，</p>
<p>似轩冕相逼。</p>
<p>曲水池上，小字更书年月。</p>
<p>还对茂林修竹，似永和节。</p>
<p>纤纤素手如霜雪，</p>
<p>笑把秋花插。</p>
<p>尊前莫怪歌声咽，</p>
<p>又还是轻别。</p>
<p>此去翱翔，遍上玉堂金阙。</p>
<p>欲问再来何岁，应有华发。</p>
<p>【校】毛本调作“劝金船”，与子野词合。题作“和元素韵自撰腔命名”。“相识”作“曾识”，“似轩冕”句作“这公道难得”，“还对”作“如对”，“上”作“赏”。元本“节”上衍“时”字，从毛本删。</p>
<p>【注】《纪年录》：甲寅，和元素。王《案》：甲寅九月，公以太常博士权知密州军州事，罢杭州通守任。杨绘饯别于中和堂，和韵作。</p>
<p>案张子野有《流杯堂唱和翰林主人元素自撰腔·劝金船》词，当是同作。中和堂在杭州，亭或近其地，非东武之流杯亭也。</p>
<h4 id="南乡子-2">南乡子</h4>
<p>和杨元素，时移守密州。</p>
<p>东武望余杭，</p>
<p>云海天涯两渺茫。</p>
<p>何日功成名遂了，</p>
<p>还乡，</p>
<p>醉笑陪公三万场。</p>
<p>不用诉离觞，</p>
<p>痛饮从来别有肠。</p>
<p>今夜送归灯火冷，</p>
<p>河塘，</p>
<p>堕泪羊公却姓杨。</p>
<p>【校】毛本题无下五字。</p>
<p>【注】《纪年录》：甲寅，移守密，和元素。王《案》：甲寅九月，杨绘再饯别于湖上作。</p>
<h4 id="又-3">又</h4>
<p>和杨元素</p>
<p>凉簟碧纱厨，</p>
<p>一枕清风昼睡余。</p>
<p>睡听晚衙无个事，</p>
<p>徐徐，</p>
<p>读尽床头几卷书。</p>
<p>搔首赋归欤，</p>
<p>自觉功名懒更疏。</p>
<p>若问使君才与气，</p>
<p>何如，</p>
<p>占得人间一味愚。</p>
<p>【校】毛本题作“自述”。“睡听”作“卧听”，“个事”作“一事”，“气”作“术”。</p>
<h4 id="又-4">又</h4>
<p>梅花词，和杨元素。</p>
<p>寒雀满疏篱，</p>
<p>争抱寒柯看玉蕤。</p>
<p>忽见客来花下坐，</p>
<p>惊飞，</p>
<p>蹋散芳英落酒卮。</p>
<p>痛饮又能诗，</p>
<p>坐客无毡醉不知。</p>
<p>花谢酒阑春到也，</p>
<p>离离，</p>
<p>一点微酸已著枝。</p>
<p>【校】毛本“谢”作“尽”</p>
<p>【注】案二词题、调皆同前首，似是一时唱和之作。</p>
<h4 id="浣溪沙">浣溪沙</h4>
<p>自杭移密守，席上别杨元素，时重阳前一日。</p>
<p>缥缈危楼紫翠间，</p>
<p>良辰乐事古难全。</p>
<p>感时怀旧独凄然。</p>
<p>璧月琼枝空夜夜，</p>
<p>菊花人貌自年年。</p>
<p>不知来岁与谁看。</p>
<p>【校】元本《浣溪沙》有“风压轻云”一首，毛注是李后主作，删去。毛本题作“菊节别元素”。“古”作“苦”。</p>
<p>【注】《纪年录》：甲寅，答元素。</p>
<h4 id="又-5">又</h4>
<p>《白雪》清词出坐间，</p>
<p>爱君才器两俱全。</p>
<p>异乡风景却依然。</p>
<p>可恨相逢能几日。</p>
<p>不知重会是何年。</p>
<p>茱萸子细更重看。</p>
<p>【校】毛本题作“重九”。</p>
<p>【注】案韵同前首，疑同时答元素作也。</p>
<h4 id="南乡子-3">南乡子</h4>
<p>沈强辅雯上出犀丽玉作胡琴送元素还朝，同子野各赋一首。</p>
<p>裙带石榴红，</p>
<p>却水殷勤解赠侬。</p>
<p>应许逐鸡鸡莫怕，</p>
<p>相逢，</p>
<p>一点灵心必暗通。</p>
<p>何处遇良工，</p>
<p>琢刻天真半欲空。</p>
<p>愿作龙香双凤拨，</p>
<p>轻拢，</p>
<p>长在环儿白雪胸。</p>
<p>【校】元本无题，从毛本。</p>
<h4 id="又-6">又</h4>
<p>旌旆满江湖，</p>
<p>诏发楼船万舳舻。</p>
<p>投笔将军因笑我，</p>
<p>迂儒，</p>
<p>帕首腰刀是丈夫。</p>
<p>粉泪怨离居，</p>
<p>喜子垂窗报捷书。</p>
<p>试问伏波三万语，</p>
<p>何如，</p>
<p>一斛明珠换绿珠。</p>
<p>【校】毛本题作“赠行”。</p>
<p>【注】案二词一赋胡琴，一送元素，所谓各赋一首也。元素典兵，史无明文。张子野《送元素》词云：“浴殿词臣亦议兵，禁中颇牧党羌平。”或当时有是命，寝而未行。</p>
<h4 id="定风波">定风波</h4>
<p>送元素</p>
<p>今古风流阮步兵，</p>
<p>平生游宦爱东平。</p>
<p>千里远来还不住，</p>
<p>归去，</p>
<p>空留风韵照人清。</p>
<p>红粉尊前添懊恼，</p>
<p>休道，如何留得许多情。</p>
<p>记取明年花絮乱，</p>
<p>看泛，</p>
<p>西湖总是断肠声。</p>
<p>【校】毛本“今”作“千”，“添”作“深”，“休”作“知”，“如何”作“怎生”，“取”作“得”，“看泛”五字作“须看泛西湖”。</p>
<p>【注】案张子野《送元素》《送子瞻》词，皆同此韵，当在二公过湖州时作。元素守杭未久即内召，子野词有“诏卷促归”语，与此词“千里远来还不住”情事正合。“明年花絮”，与子野之“黄莺相识晚”，又倶谓元素去之速也。</p>
<h4 id="减字木兰花">减字木兰花</h4>
<p>秘阁古《笑林》云：晋元帝生子，宴百官，赐束帛。殷羨谢曰：“臣等无功受赏。”帝曰：“此事岂容卿有功乎？”同舍每以为笑。余过吴兴，而李公择适生子，三日会客，求歌辞。乃为作此戏之，举坐皆绝倒。</p>
<p>惟熊佳梦，</p>
<p>释氏老君亲抱送。</p>
<p>壮气横秋，</p>
<p>未满三朝已食牛。</p>
<p>犀钱玉果，</p>
<p>利市平分沾四坐。</p>
<p>多谢无功，</p>
<p>此事如何著得侬。</p>
<p>【校】毛本题作“过吴兴，李公择生子，三日，会客，作此词戏之”。“亲”作“曾”，“著”作“到”。</p>
<p>【注】《纪年录》：甲寅作。王《案》：甲寅九月，访李常于湖州作。案公择，建昌人。</p>
<h4 id="河满子">河满子</h4>
<p>湖州寄南守冯当世</p>
<p>见说岷峨凄怆，</p>
<p>旋闻江汉澄清。</p>
<p>但觉秋来归梦好，</p>
<p>西南自有长城。</p>
<p>东府三人最少，</p>
<p>西山八国初平。</p>
<p>莫负花溪纵赏，</p>
<p>何妨药市微行。</p>
<p>试问当垆人在否，</p>
<p>空教是处闻名。</p>
<p>唱着子渊新曲，</p>
<p>应须分外含情。</p>
<p>【校】毛本题作“湖州作”。</p>
<p>【注】案《宋史》：熙宁六年，复熙、河、洮、岷、叠、宕等州。七年，平泸夷木征寇岷州，王韶败降之。词云“西山八国初平”，当作于甲寅。</p>
<p>《诗集》查注：冯京，字当世，江夏人。富郑公婿，谥文简。</p>
<h4 id="菩萨蛮-2">菩萨蛮</h4>
<p>席上和陈令举</p>
<p>天怜豪俊腰金晚，</p>
<p>故教月向松江满。</p>
<p>清景为淹留，</p>
<p>从君都占秋。</p>
<p>身闲惟有酒，</p>
<p>试问遨游首。</p>
<p>帝梦已遥思，</p>
<p>匆匆归去时。</p>
<p>【校】毛本题阙，词阙十四字。</p>
<p>【注】案本集《书游垂虹亭记》：吾昔自杭移守高密，与杨元素同舟，而陈令举、张子野皆从吾过公择于湖，遂与刘孝叔倶至松江。词必是时作。</p>
<h4 id="鹊桥仙">鹊桥仙</h4>
<p>七夕送陈令举</p>
<p>缑山仙子，</p>
<p>高情云渺，</p>
<p>不学痴牛女。</p>
<p>凤箫声断月明中，</p>
<p>举手谢时人欲去。</p>
<p>客槎曾犯，</p>
<p>银河波浪，</p>
<p>尚带天风海雨。</p>
<p>相逢一醉是前缘，</p>
<p>风雨散飘然何处。</p>
<p>【校】毛本题作“七夕。“波”作“微”。</p>
<p>【注】案本集《王中甫哀词》，施注原编丙辰七月五日。诗前叙云“哭中甫于密州”，则令举没矣。又《祭陈令举文》云：“余与令举别二年而令举没。”公以甲寅九月与令举访公择于湖州，六客之会，令举与焉。既过松江，令举匆匆归去，此词乃送之也。</p>
<h4 id="阮郎归">阮郎归</h4>
<p>一年三过苏，最后赴密州时，有问这回来不来，其色凄然。太守王规父嘉之，令作此词。</p>
<p>一年三度过苏台，</p>
<p>清尊长是开。</p>
<p>佳人相问苦相猜，</p>
<p>这回来不来。</p>
<p>情未尽，老先催，</p>
<p>人生真可咍。</p>
<p>他年桃李阿谁栽，</p>
<p>刘郎双鬓衰。</p>
<p>【校】元本题下注云：“一本名《醉桃源》。”毛本题作“苏州席上作”。“衰”作“摧”。</p>
<p>【注】《纪年录》：甲寅，赴密过苏作。王《案》：甲寅十月，至金阊，饮于王诲席上作。</p>
<h4 id="醉落魄-1">醉落魄</h4>
<p>苏州阊门留别</p>
<p>苍颜华发，</p>
<p>故山归计何时决？</p>
<p>旧交新贵音书绝，</p>
<p>惟有佳人，</p>
<p>犹作殷勤别。</p>
<p>离亭欲去歌声咽，</p>
<p>潇潇细雨凉吹颊。</p>
<p>泪珠不用罗巾裛，</p>
<p>弹在罗衫，</p>
<p>图得见时说。</p>
<p>【校】毛本“衫”作“衣”，注云：“一刻山谷。但‘故山归计何时决’作‘故乡归路无因得’。”“颜”作“头”。</p>
<p>【注】案此与前调疑同时作。</p>
<h4 id="菩萨蛮-3">菩萨蛮</h4>
<p>润州和元素</p>
<p>玉笙不受珠唇暖，</p>
<p>离声凄咽胸填满。</p>
<p>遗恨几千秋，</p>
<p>心留人不留。</p>
<p>他年京国酒，</p>
<p>堕泪攀枯柳。</p>
<p>莫唱短因缘，</p>
<p>长安远似天。</p>
<p>【校】毛本题作“感旧”。“心”作“恩”，“堕”作“泫”。</p>
<p>【注】《纪年录》：甲寅，和元素。</p>
<h4 id="减字木兰花-1">减字木兰花</h4>
<p>赠润守许仲涂，且以郑容落籍、高莹从良为句首。</p>
<p>郑庄好客，</p>
<p>容我尊前先堕帻。</p>
<p>落笔生风，</p>
<p>籍籍声名不负公。</p>
<p>高山白早，</p>
<p>莹骨冰肤那解老。</p>
<p>从此南徐，</p>
<p>良夜清风月满湖。</p>
<p>【校】毛本题作“自钱塘被召，林子中作郡守，有会，坐中营妓出牒，郑容求落籍，高莹求从良，子中呈东坡，东坡索笔为减字木兰花书牒后，时用郑容落籍、高莹从良八字于句端也，兼赠润守许仲涂”。案此引《东皋杂录》。</p>
<p>【注】《纪年录》：甲寅作。</p>
<p>《诗集》查注：许遵，字仲涂，泗州人。神宗朝以大理寺请知润州。</p>
<h4 id="南歌子-2">南歌子</h4>
<p>别润守许仲涂</p>
<p>欲执河梁手，</p>
<p>还升月旦堂。</p>
<p>酒阑人散月侵廊，</p>
<p>北客明朝归去雁南翔。</p>
<p>窈窕高明玉，</p>
<p>风流郑季庄。</p>
<p>一时分散水云乡，</p>
<p>惟有落花芳草断人肠。</p>
<p>【校】毛本题“润守”作“润州”。</p>
<p>【注】案此词仍赋高、郑事，因类编之。</p>
<h4 id="采桑子">采桑子</h4>
<p>润州甘露寺多景楼，天下之殊景也。甲寅仲冬，余同孙巨源、王正仲参会于此，有胡琴者姿色尤好。三公皆一时英秀，景之秀，妓之妙，真为希遇。饮阑，巨源请于余曰：“残霞晚照，非奇才不尽。”余作此词。</p>
<p>多情多感仍多病，</p>
<p>多景楼中，</p>
<p>尊酒相逢，</p>
<p>乐事回头一笑空。</p>
<p>停杯且听琵琶语，</p>
<p>细捻轻拢，</p>
<p>醉脸春融，</p>
<p>斜照江天一抹红。</p>
<p>【校】毛本题作“润州东景楼，与孙巨源相遇”。</p>
<p>【注】《纪年录》：甲寅，多景楼与孙巨源相遇作。</p>
<p>《诗集》王注：《图经》：甘露寺在北固山，唐宝历中，李德裕建，时甘露降此山，因以名之。又施注：孙巨源名洙，广陵人。在谏院时，王介甫行新法，巨源心知不可，恳乞补外，知海州。又王文诰注：公至扬州，与李公择书云：“涂中与完夫、正仲、巨源相会，所至辄作数剧饮笑乐，人生如此有几。”胡完夫坐封还李定词头落职，家在晋陵。王存字正仲，润州人。官左右史正言，知制诰，是时以事至家也。王注、查注脱去完夫，今补载。案完夫为胡宗愈字，题云“三公皆一时英秀”，盖指王、孙与胡也。</p>
<h4 id="更漏子">更漏子</h4>
<p>送孙巨源</p>
<p>水涵空，山照市，</p>
<p>西汉二疏乡里。</p>
<p>新白发，旧黄金，</p>
<p>故人恩义深。</p>
<p>海东头，山尽处，</p>
<p>自古客槎来去。</p>
<p>槎有信，赴秋期，</p>
<p>使君行不归。</p>
<p>【注】《纪年录》：甲寅，送巨源作。王《案》：甲寅十月作。</p>
<h4 id="醉落魄-2">醉落魄</h4>
<p>席上呈杨元素</p>
<p>分携如昨，</p>
<p>人生到处萍飘泊。</p>
<p>偶然相聚还离索。</p>
<p>多病多愁，</p>
<p>须信从来错。</p>
<p>尊前一笑休辞却，</p>
<p>天涯同是伤沦落。</p>
<p>故山犹负平生约。</p>
<p>西望峨嵋，</p>
<p>长羨归飞鹤。</p>
<p>【注】《纪年录》：甲寅，离京口，呈元素作。</p>
<h4 id="浣溪沙-1">浣溪沙</h4>
<p>赠陈海州。陈尝为眉令，有声。</p>
<p>长记鸣琴子贱堂，</p>
<p>朱颜绿发映垂杨。</p>
<p>如今秋鬓数茎霜。</p>
<p>聚散交游如梦寐，</p>
<p>升沉闲事莫思量。</p>
<p>仲卿终不忘桐乡。</p>
<p>【校】毛本题作“忆旧”。“忘”作“避”。</p>
<p>【注】案《诗集》甲寅十月，《次韵陈海州书怀》诗：“酒醒却忆儿童事，长恨双凫去莫攀”。自注：“陈尝令乡邑。”词当是同时作。</p>
<h4 id="沁园春">沁园春</h4>
<p>赴密州，早行，马上寄子由。</p>
<p>孤馆灯青，野店鸡号，</p>
<p>旅枕梦残。</p>
<p>渐月华收练，晨霜耿耿，</p>
<p>云山摛锦，朝露团团。</p>
<p>世路无穷，劳生有限，</p>
<p>似此区区长鲜欢。</p>
<p>微吟罢，凭征鞍无语，</p>
<p>往事千端。</p>
<p>当时共客长安，</p>
<p>似二陆初来俱少年。</p>
<p>有笔头千字，胸中万卷，</p>
<p>致君尧舜，此事何难。</p>
<p>用舍由时，行藏在我，</p>
<p>袖手何妨闲处看。</p>
<p>身长健，但优游卒岁，</p>
<p>且斗尊前。</p>
<p>【校】毛本无题。“团团”作“”。</p>
<p>【注】《纪年录》：甲寅十月作。王《案》：公时由海州赴密，不复绕道至齐一视子由，故其词如此耳。</p>
<h4 id="永遇乐">永遇乐</h4>
<p>孙巨源以八月十五日离海州，坐别于景疏楼上。既而与余会于润州，至楚州乃别。余以十一月十五日至海州，与太守会于景疏楼上，作此词以寄巨源。</p>
<p>长忆别时，景疏楼上，</p>
<p>明月如水。</p>
<p>美酒清歌，留连不住，</p>
<p>月随人千里。</p>
<p>别来三度，孤光又满，</p>
<p>冷落共谁同醉。</p>
<p>卷珠帘、凄然顾影，</p>
<p>共伊到明无寐。</p>
<p>今朝有客，来从濉上，</p>
<p>能道使君深意。</p>
<p>凭仗清淮，分明到海，</p>
<p>中有相思泪。</p>
<p>而今何在，西垣清禁，</p>
<p>夜永露华侵被。</p>
<p>此时看、回廊晓月，</p>
<p>也应暗记。</p>
<p>【校】毛本题作“寄孙巨源”。“上”作“下”，“濉”作“淮”“露”作“云”。</p>
<p>【注】《纪年录》：甲寅，海州寄巨源作。《诗集》施注：东坡与巨源既别于海州景疏楼，后登此楼，怀巨源作。王《案》：此词有“别来三度，孤光又满”，乃与巨源相别三月，而客至东武，为道巨源寄语，故作此词。时巨源以同修起居注、知制诰召还，计其必已自淮入京，故又有“而今何在，西垣清禁”及“此时看、回廊晓月”等句，道其锁宿之情事也。此词作于乙卯正月，确不可易。案词叙称巨源八月十五日坐别楼上，则词中“别来三度”，乃谓巨源之别海州，历九月、十月，至公至之十一月十五曰恰为三度，非公与别三月也。仍从《纪年录》编甲寅。</p>
<p>《名胜志》：景疏楼在海州治东北。石刻云宋叶祖洽慕二疏之贤而建。疏广、疏受皆东海人也。本集《次韵孙巨源》诗：“高才晚岁终难进，勇退常年正急流。不独二疏为可慕，他时当有景孙楼。”自注：“巨源近离东海，郡有景疏楼。”</p>
<h4 id="减字木兰花-2">减字木兰花</h4>
<p>空床响琢，</p>
<p>花上春禽冰上雹。</p>
<p>醉梦尊前，</p>
<p>惊起湖风入坐寒。</p>
<p>《转关》《镬索》，</p>
<p>春水流弦霜入拨。</p>
<p>月堕更阑，</p>
<p>更请宫高奏独弹。</p>
<p>【校】毛本无。</p>
<p>【注】本集公《与蔡景繁书》：朐山临海石室，信如所谕。某尝携家一游，时家有胡琴婢，就室中作《濩索凉州》，凛然有冰车铁马之声。案公于甲寅十一月至海州，是词疑赋胡琴婢事。</p>
<p>1075</p>
<p>乙卯，宋神宗熙宁八年，</p>
<p>40岁</p>
<p>在密州任。</p>
<p>正月，赋《江城子》（十年生死两茫茫）怀亡妻王弗。</p>
<p>四月，</p>
<p>寄诗刘述，诗有讥讽新法之意。</p>
<p>十月，上文彦博书，再论京东、河北榷盐之害。</p>
<p>同年二月，王安石复相归京，继续主持变法。</p>
<h4 id="蝶恋花-1">蝶恋花</h4>
<p>密州上元</p>
<p>灯火钱塘三五夜，</p>
<p>明月如霜，</p>
<p>照见人如画。</p>
<p>帐底吹笙香吐麝，</p>
<p>更无一点尘随马。</p>
<p>寂寞山城人老也，</p>
<p>击鼓吹箫，</p>
<p>却入农桑社。</p>
<p>火冷灯稀霜露下，</p>
<p>昏昏雪意云垂野。</p>
<p>【校】毛本“更无”句作“此般风味应无价”，“却”作“乍”，“稀”作“希”。</p>
<p>【注】《纪年录》：乙卯作。王《案》：乙卯正月十五日作。</p>
<h4 id="江城子-2">江城子</h4>
<p>乙卯正月二十日夜记梦</p>
<p>十年生死两茫茫。</p>
<p>不思量，自难忘。</p>
<p>千里孤坟，无处话凄凉。</p>
<p>纵使相逢应不识，</p>
<p>尘满面，鬓如霜。</p>
<p>夜来幽梦忽还乡。</p>
<p>小轩窗，正梳妆。</p>
<p>相顾无言，惟有泪千行。</p>
<p>料得年年肠断处，</p>
<p>明月夜，短松冈。</p>
<p>【校】毛本无题。</p>
<p>【注】《纪年录》：乙卯作。王《案》：词注谓公悼亡之作，考通义君卒于治平二年乙巳，至是熙宁八月乙卯，正十年也。</p>
<p>本集《亡妻王氏墓志铭》：治平二年五月丁亥，赵郡苏轼之妻王氏卒于京师……其明年六月壬午，葬于眉之东北彭山县安镇乡可龙里先君先夫人墓之西北八步。</p>
<h4 id="雨中花慢">雨中花慢</h4>
<p>初至密州，以累年旱蝗，斋素累月。方春牡丹盛开，遂不获一赏。至九月，忽开千叶一朵，雨中特为置酒，遂作。</p>
<p>今岁花时深院，尽日东风，</p>
<p>轻扬茶烟。</p>
<p>但有绿苔芳草，柳絮榆钱。</p>
<p>闻道城西，长廊古寺，</p>
<p>甲第名园。</p>
<p>有国艳带酒，天香染袂，</p>
<p>为我留连。</p>
<p>清明过了，残红无处，</p>
<p>对此泪洒尊前。</p>
<p>秋向晚、一枝何事，</p>
<p>向我依然。</p>
<p>高会聊追短景，</p>
<p>清商不假余妍。</p>
<p>不如留取，十分春态，</p>
<p>付与明年。</p>
<p>【校】元本调名脱“慢”字”，“假”误作“暇”，从毛本。毛本题小异。“轻扬”作“荡漾”。</p>
<p>【注】《纪年录》：乙卯九月作。</p>
<h4 id="江城子-3">江城子</h4>
<p>密州出猎</p>
<p>老夫聊发少年狂。</p>
<p>左牵黄，右擎苍。</p>
<p>锦帽貂裘，千骑卷平冈。</p>
<p>为报倾城随太守，</p>
<p>亲射虎，看孙郎。</p>
<p>酒酣胸胆尚开张。</p>
<p>鬓微霜，又何妨。</p>
<p>持节云中，何日遣冯唐。</p>
<p>会挽雕弓如满月，</p>
<p>西北望，射天狼。</p>
<p>【校】毛本题作“猎词”。</p>
<p>【注】《纪年录》：乙卯冬，祭常山回，与同官习射放鹰作。</p>
<h4 id="水龙吟">水龙吟</h4>
<p>赠赵晦之吹笛侍儿</p>
<p>楚山修竹如云，</p>
<p>异材秀出千林表。</p>
<p>龙须半翦，凤膺微涨，</p>
<p>玉肌匀绕。</p>
<p>木落淮南，雨晴云梦，</p>
<p>月明风袅。</p>
<p>自中郎不见，桓伊去后，</p>
<p>知孤负，秋多少。</p>
<p>闻道岭南太守，</p>
<p>后堂深、绿珠娇小。</p>
<p>绮窗学弄，《梁州》初遍，</p>
<p>《霓裳》未了。</p>
<p>嚼徵含宫，泛商流羽，</p>
<p>一声云杪。</p>
<p>为使君洗尽，蛮风瘴雨，</p>
<p>作《霜天晓》。</p>
<p>【校】毛本题作“岭南太守闾丘公显致仕居姑苏，东坡每过必留连。尝言过姑苏，不游虎丘，不谒闾丘，乃二欠事，其重之如此。一日出其后房佐酒，有懿卿者甚有才色，善吹笛，因作水龙吟赠之”。案：此说出《鹤林玉露》。</p>
<p>【注】《纪年录》：乙卯作。案晦之名昶。</p>
<h4 id="减字木兰花-3">减字木兰花</h4>
<p>送东武令赵昶失官归海州</p>
<p>贤哉令尹，</p>
<p>三仕已之无喜愠。</p>
<p>我独何人，</p>
<p>犹把虚名玷搢绅。</p>
<p>不如归去，</p>
<p>二顷良田无觅处。</p>
<p>归去来兮，</p>
<p>待有良田是几时？</p>
<p>【校】毛本题作“送东武令赵晦之”。</p>
<p>【注】《纪年录》：乙卯作。</p>
<p>1076</p>
<p>丙辰，宋神宗熙宁九年，</p>
<p>41岁，</p>
<p>在密州任。</p>
<p>八月十五日，</p>
<p>与孔宗翰在超然台饮酒题诗，</p>
<p>赋《水调歌头》（明月几时有），兼怀弟辙。</p>
<p>九月，</p>
<p>得诏，移知河中府。</p>
<p>十二月，</p>
<p>离密，赴河中府任。</p>
<p>本年十月，王安石以长子王雱病逝，请辞相位。</p>
<p>神宗亦厌其所为，乃罢为镇南军节度使、判江宁府。</p>
<p>此王安石第二次罢相。</p>
<h4 id="蝶恋花-2">蝶恋花</h4>
<p>微雪，客有善吹笛击鼓者，方醉中，有人送《苦寒诗》求和，遂以此答之。</p>
<p>帘外东风交雨霰。</p>
<p>帘里佳人，</p>
<p>笑语如莺燕。</p>
<p>深惜今年正月暖，</p>
<p>灯光酒色摇金盏。</p>
<p>掺鼓《渔阳》挝未遍。</p>
<p>舞褪琼钗，</p>
<p>汗湿香罗软。</p>
<p>今夜何人吟古怨，</p>
<p>清诗未了冰生砚。</p>
<p>【校】毛本题作“密州冬夜文安国席上作”。“了”作“就”。</p>
<p>【注】王《案》：丙辰春夜，文勋席上作。又曰：正月，迁祠部员外郎。案王说据毛本题也。后一首类编。</p>
<h4 id="满江红">满江红</h4>
<p>正月十三日，雪中送文安国还朝。</p>
<p>天岂无情，</p>
<p>天也解、多情留客。</p>
<p>春向暖、朝来底事，</p>
<p>尚飘轻雪。</p>
<p>君遇时来纡组绶，</p>
<p>我应老去寻泉石。</p>
<p>恐异时、杯酒复相思，</p>
<p>云山隔。</p>
<p>浮世事，俱难必。</p>
<p>人纵健，头应白。</p>
<p>何辞更一醉，此欢难觅。</p>
<p>不用向佳人诉离恨，</p>
<p>泪珠先已凝双睫。</p>
<p>但莫遣、新燕却来时，</p>
<p>音书绝。</p>
<p>【校】毛本题“文”作“姜”，“遇时”作“过春”，“老”作“归”，“寻”作“耽”，“复”作“忽”，“不用”作“欲”，“遣”作“追”。</p>
<p>【注】案《诗集》，丙辰有《立春日病中邀安国仍请率禹功同来》诗二首。词疑作于是时。</p>
<p>《诗集合注》：《东坡全集》有《文安国席上作蝶恋花》词，即庐江文勋也。倪涛《六艺之一录》载《书史会要》云：勋官太府寺丞，工篆书。</p>
<h4 id="人娇">人娇</h4>
<p>戏邦直</p>
<p>别驾来时，</p>
<p>灯火荧煌无数。</p>
<p>向青琐、隙中偷觑，</p>
<p>元来便是，</p>
<p>共彩鸾仙侣。</p>
<p>方见了、管须低声说与。</p>
<p>百子流苏，</p>
<p>千枝宝炬，</p>
<p>人间有、洞房烟雾。</p>
<p>春来何事，</p>
<p>故抛人别处。</p>
<p>坐望断、楼中远山归路。</p>
<p>【校】毛本次句作“满城灯火无数”。</p>
<p>【注】案《诗集》，丙辰春有《和邦直》诗。施注：邦直名清臣，魏人。居高密时，以京东提刑按部至密也。又《次韵李邦直感旧》诗注：《感旧》诗有“入梦”“还乡”之戏。东坡又为长短句云：“谁教幽梦里，插他花。”亦此意也。</p>
<h4 id="望江南">望江南</h4>
<p>超然台作</p>
<p>春未老，风细柳斜斜。</p>
<p>试上超然台上看，</p>
<p>半壕春水一城花，</p>
<p>烟雨暗千家。</p>
<p>寒食后，酒醒却咨嗟。</p>
<p>休对故人思故国，</p>
<p>且将新火试新茶，</p>
<p>诗酒趁年华。</p>
<p>【校】毛本无题。</p>
<p>【注】《纪年录》：乙卯，于超然台作《望江南》。案公于甲寅十一月至密州任。《超然台记》谓移守胶西，处之期年，园之北因城以为台者旧矣，稍葺而新之，时相与登览，放意肆志焉。词作于春，当属丙辰。后一首疑同时作，以类附焉。</p>
<h4 id="又-7">又</h4>
<p>春已老，春服几时成？</p>
<p>曲水浪低蕉叶稳，</p>
<p>舞雩风软纻罗轻，</p>
<p>酣咏乐升平。</p>
<p>微雨过，何处不催耕。</p>
<p>百舌无言桃李尽，</p>
<p>柘林深处鹁鸪鸣，</p>
<p>春色属芜菁。</p>
<p>【校】毛本题作“暮春”。“纻”作“苎”，“林”作“枝”。</p>
<h4 id="满江红-1">满江红</h4>
<p>东武会流杯亭，上巳日作。城南有坡，土色如丹，其下有堤，壅邞淇水入城。</p>
<p>东武南城，</p>
<p>新堤就、邞淇初溢。</p>
<p>微雨过、长林翠阜，</p>
<p>卧红堆碧。</p>
<p>枝上残花吹尽也，</p>
<p>与君试向江头觅。</p>
<p>问向前、犹有几多春，</p>
<p>三之一。</p>
<p>官里事，何时毕？</p>
<p>风雨外，无多日。</p>
<p>相将泛曲水，满城争出。</p>
<p>君不见兰亭修禊事，</p>
<p>当时坐上皆豪逸。</p>
<p>到如今、修竹满山阴，</p>
<p>空陈迹。</p>
<p>【校】元本“邞”误“郏”。毛本题“东武会流杯亭”，次句作“新堤固、涟漪初溢”，“微雨过”作“隐隐遍”，“翠”作“高”，“试”作“更”。</p>
<p>【注】《纪年录》：丙辰上巳日，流觞于南禅小亭作。</p>
<p>《诗集》王注：援曰：《水经注》：邞淇之水出西南常山，东北流注潍。潍自箕县北径东武县西北流，合邞淇之水。汉琅琊有扶县，盖“邞”与“扶”同音。《名胜志》：诸城县有柳林河，出石门山，流径县西北，入于邞淇。密人为上巳祓除之所。</p>
<h4 id="水调歌头">水调歌头</h4>
<p>丙辰中秋，欢饮达旦，大醉，作此篇，兼怀子由。</p>
<p>明月几时有，把酒问青天。</p>
<p>不知天上宫阙，</p>
<p>今夕是何年。</p>
<p>我欲乘风归去，</p>
<p>惟恐琼楼玉宇，</p>
<p>高处不胜寒。</p>
<p>起舞弄清影，何似在人间。</p>
<p>转朱阁，低绮户，照无眠。</p>
<p>不应有恨，</p>
<p>何事长向别时圆。</p>
<p>人有悲欢离合，</p>
<p>月有阴晴圆缺，</p>
<p>此事古难全。</p>
<p>但愿人长久，千里共婵娟。</p>
<p>【校】毛本“惟”作“又”。</p>
<p>【注】王宗稷《年谱》：丙辰作。</p>
<h4 id="画堂春">画堂春</h4>
<p>寄子由</p>
<p>柳花飞处麦摇波，</p>
<p>晚湖净，鉴新磨。</p>
<p>小舟飞棹去如梭，</p>
<p>齐唱采菱歌。</p>
<p>平野水云溶漾，</p>
<p>小楼风日晴和。</p>
<p>济南何在暮云多，</p>
<p>归去奈愁何。</p>
<p>【校】毛本无。</p>
<p>【注】案《颍滨遗老传》，张文定知淮阳，以学官见辟，从之三年，授齐州掌书记，复三年。考子由以癸丑九月自陈至齐，迨丙辰九月，三年成资罢任，即以上书还京。词必于是时寄之，故有“济南”“归去”等语。前段则追述辛亥七八月同游陈州柳湖事。</p>
<h4 id="江城子-4">江城子</h4>
<p>前瞻马耳九仙山。</p>
<p>碧连天，晚云闲。</p>
<p>城上高台，真个是超然。</p>
<p>莫使匆匆云雨散，</p>
<p>今夜里，月婵娟。</p>
<p>小溪鸥鹭静联拳。</p>
<p>去翩翩，点轻烟。</p>
<p>人事凄凉，回首便他年。</p>
<p>莫忘使君歌笑处，</p>
<p>垂柳下，矮槐前。</p>
<p>【校】元本无。</p>
<p>【注】《纪年录》：丙辰十二月，东武道中作。王《案》：丙辰十月，晚登超然台望月作。又曰：十一月告下，以祠部员外郎移知河中府。</p>
<p>《名胜志》：卢山在诸城县东南四十五里。又二十五里为九仙山，高耸摩空，常有仙人居之。</p>
<h4 id="又-8">又</h4>
<p>东武雪中送客</p>
<p>相从不觉又初寒。</p>
<p>对尊前，惜流年。</p>
<p>风紧离亭，冰结泪珠圆。</p>
<p>雪意留君君不住，</p>
<p>从此去，少清欢。</p>
<p>转头山上转头看。</p>
<p>路漫漫，玉花翻。</p>
<p>云海光宽，何处是超然。</p>
<p>知道故人想念否，</p>
<p>携翠袖，倚朱阑。</p>
<p>【校】毛本题作“冬景”。“不住”作“且住”，“上”作“下”，“云”作“银”。</p>
<p>【注】《纪年录》：丙辰十二月，东武雪中送章传道作。案《诗集》，乙卯《有游卢山次韵章传道》诗。</p>
<p>1077</p>
<p>丁巳，宋神宗熙宁十年，</p>
<p>42岁。</p>
<p>二月，</p>
<p>改知徐州。</p>
<p>弟辙自京师来迎，相会于澶、濮之间。</p>
<p>同辙赴京师，至陈桥驿，</p>
<p>知徐州告下，有旨不得入国门。</p>
<p>四月，</p>
<p>赴徐州任，苏辙同行。过南都，见张方平。</p>
<p>代方平撰谏用兵书，谏勿用兵西夏。</p>
<p>二十一日，到徐州任。</p>
<p>七月，</p>
<p>黄河决于澶州曹村埽。</p>
<p>八月，</p>
<p>黄河水及徐州城下。</p>
<p>九月，</p>
<p>徐州城下水深二丈余，亲率军民筑堤抗洪，</p>
<p>发公廪，济穷困，庐于城上，至是城全民安。</p>
<p>十月，</p>
<p>黄河水渐退，京东路安抚使等奏苏轼防洪功。</p>
<h4 id="南乡子-4">南乡子</h4>
<p>席上劝李公择酒</p>
<p>不到谢公台，</p>
<p>明月清风好在哉。</p>
<p>旧日髯孙何处去，</p>
<p>重来，</p>
<p>短李风流更上才。</p>
<p>秋色渐摧颓，</p>
<p>满院黄英映酒杯。</p>
<p>看取桃花春二月，</p>
<p>争开，</p>
<p>尽是刘郎去后栽。</p>
<p>【注】《纪年录》：丁巳，过齐，时公择守齐，席上作。</p>
<p>《诗集》查注：李公择，神宗初为右正言，力诋新法，落职，通判滑州，徙知齐州。东坡离密，正公择知齐州时也。</p>
<p>1077年—1087年（宋神宗　熙宁十年至宋哲宗元祐二年间）42~52岁</p>
<p>天际乌云帖（局部）此帖又名《嵩阳帖》，苏轼行书诗文一章，无年款。此帖曾由明代项元汴收藏，至清代，归翁方纲，有翁氏题跋。全篇字态凝重而颇有韵致。</p>
<h4 id="阳关曲">阳关曲</h4>
<p>答李公择</p>
<p>济南春好雪初晴，</p>
<p>才到龙山马足轻。</p>
<p>使君莫忘霅溪女，</p>
<p>还作《阳关》肠断声。</p>
<p>【校】元本题脱“答”字，毛本同。从《诗集》补。毛本“还”作“时”。</p>
<p>【注】案《诗集》并载此词，编丁巳，从之。</p>
<p>《诗集》翁注：王文简曰，济南郡城东七十里龙山镇，即《水经注》巨合城也。施注：公择先知湖州，自湖移济南，故东坡以“霅溪女”戏之。</p>
<h4 id="蝶恋花-3">蝶恋花</h4>
<p>暮春别李公择</p>
<p>簌簌无风花自堕。</p>
<p>寂寞园林，</p>
<p>柳老樱桃过。</p>
<p>落日有情还照坐，</p>
<p>山青一点横云破。</p>
<p>路尽河回人转舵。</p>
<p>系缆渔村，</p>
<p>月暗孤灯火。</p>
<p>凭仗飞魂招楚些，</p>
<p>我思君处君思我。</p>
<p>【校】元本阙题，从毛本。毛本“堕”作“亸”，“有”作“多”，“人”作“千”。</p>
<p>【注】《纪年录》：丁巳作。</p>
<h4 id="人娇-1">人娇</h4>
<p>小王都尉席上赠侍人</p>
<p>满院桃花，</p>
<p>尽是刘郎未见。</p>
<p>于中更、一枝纤软。</p>
<p>仙家日月，</p>
<p>笑人间春晚。</p>
<p>浓睡起、惊飞乱红千片。</p>
<p>密意难传，</p>
<p>羞容易变。</p>
<p>平白地、为伊肠断。</p>
<p>问君终日，</p>
<p>怎安排心眼？</p>
<p>须信道、司空自来见惯。</p>
<p>【校】毛本题无“小”字，“传”作“窥”，“变”作“见”。</p>
<p>【注】王《案》：丁巳二月，告下，以尚书祠部员外郎直史馆，徙知徐州军州事。三月二日寒食，与王诜饮于四照亭上作。案《纪年录》，丁巳三月一日，与王诜会四照亭，有倩奴者求曲，遂作《洞仙歌》《喜长春》与之。元本、毛本皆无此二词，疑《喜长春》为《人娇》别名。今据王说编丁巳，而以《洞仙歌》列于次焉。</p>
<h4 id="洞仙歌">洞仙歌</h4>
<p>江南腊尽，早梅花开后。</p>
<p>分付新春与垂柳。</p>
<p>细腰肢、自有入格风流，</p>
<p>仍更是，骨体清英雅秀。</p>
<p>永丰坊那畔，尽日无人，</p>
<p>谁见金丝弄晴昼。</p>
<p>断肠是飞絮时，</p>
<p>绿叶成阴，</p>
<p>无个事、一成消痩。</p>
<p>又莫是东风逐君来，</p>
<p>便吹散眉间，一点春皱。</p>
<p>【校】毛本题作“咏柳”。“谁”作“惟”。</p>
<p>【注】案毛本题与纪年未合，然细绎词意，与《人娇》词略同，非止赋物也。</p>
<h4 id="阳关曲-1">阳关曲</h4>
<p>中秋作</p>
<p>暮云收尽溢清寒，</p>
<p>银汉无声转玉盘。</p>
<p>此生此夜不长好，</p>
<p>明月明年何处看？</p>
<p>【校】毛本题下注云“本名小秦王，入腔即阳关曲”。元本脱“即阳关曲”四字。</p>
<p>【注】《纪年录》：戊午作，是年在徐州。案本集《书彭城观月诗》云：余十八年前中秋与子由观月彭城，作此诗，以《阳关》歌之。今复此夜，宿于赣上，方迁岭表，独歌此曲，聊复书之。公南迁过赣，在绍圣甲戌，上推至丁巳为十八年。若云戊午中秋，子由已在南京迁判任矣。今改编丁巳。</p>
<h4 id="水调歌头-1">水调歌头</h4>
<p>余去岁在东武，作《水调歌头》以寄子由。今年子由相从彭门百余日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云。</p>
<p>安石在东海，从事鬓惊秋。</p>
<p>中年亲友难别，</p>
<p>丝竹缓离愁。</p>
<p>一旦功成名遂，</p>
<p>准拟东还海道，</p>
<p>扶病入西州。</p>
<p>雅志困轩冕，</p>
<p>遗恨寄沧洲。</p>
<p>岁云暮，须早计，要褐裘。</p>
<p>故乡归去千里，</p>
<p>佳处辄迟留。</p>
<p>我醉歌时君和，</p>
<p>醉倒须君扶我，</p>
<p>惟酒可忘忧。</p>
<p>一任刘玄德，</p>
<p>相对卧高楼。</p>
<p>【注】《年谱》丁巳，有和子由《水调歌头》词。《纪年录》：丁巳，子由过中秋而别作。</p>
<p>徐州中秋作(1)</p>
<p>离别一何久，七度过中秋。</p>
<p>去年东武今夕，</p>
<p>明月不胜愁。</p>
<p>岂意彭城山下，</p>
<p>同泛清河古汴，</p>
<p>船上载《凉州》。</p>
<p>鼓吹助清赏，</p>
<p>鸿雁起汀洲。</p>
<p>坐中客，翠羽帔，紫绮裘。</p>
<p>素娥无赖西去，</p>
<p>曾不为人留。</p>
<p>今夜清尊对客，</p>
<p>明夜孤帆水驿，</p>
<p>依旧照离忧。</p>
<p>但恐同王粲，</p>
<p>相对永《登楼》。</p>
<p>【注】案此词为子由原作，元本、毛本题固甚明，王《案》于题首增“与”字，遂目为坡公自作。不知公词叙固谓子由作此曲以别也。</p>
<hr />
<p>(1)　附子由《徐州中秋作》</p>
<h4 id="浣溪沙-2">浣溪沙</h4>
<p>赠闾丘朝议，时还徐州。</p>
<p>一别姑苏已四年，</p>
<p>秋风南浦送归船。</p>
<p>画帘重见水中仙。</p>
<p>霜鬓不须催我老，</p>
<p>杏丹依旧驻君颜。</p>
<p>夜阑相对梦魂间。</p>
<p>【校】毛本“还”作“过”，“丹”作“花”。</p>
<p>【注】《纪年录》甲寅，再过苏，赠闾丘公显作。王《案》：丁巳八月，闾丘公显过彭城作。案公甲寅有《苏州闾丘江君二家饮酒》诗，至丁巳，故云“一别四年”也。</p>
<p>《吴郡志》：闾丘孝终字公显，郡人。尝守黄州。既挂冠，与诸名人耆艾为九老会。东坡经从，必访孝终，赋诗为乐。</p>
<p>1078</p>
<p>戊午，宋神宗元丰元年，</p>
<p>43岁，</p>
<p>在徐州任。</p>
<p>正月，</p>
<p>神宗诏奖谕苏轼防洪之功。</p>
<p>五月，</p>
<p>朝廷降诏奖论苏轼去年修徐城、捍水功。</p>
<p>刻诏于石，为敕记。</p>
<p>八月十二日，</p>
<p>苏轼长孙苏箪生。</p>
<p>是年，</p>
<p>秦观将入京应举，过徐州，首次见苏轼。</p>
<p>黄庭坚寄书并古诗二首呈苏轼。</p>
<p>秦、黄二人奉教于苏轼始此。</p>
<h4 id="临江仙-1">临江仙</h4>
<p>送李公恕</p>
<p>自古相从休务日，</p>
<p>何妨低唱微吟。</p>
<p>天垂云重作春阴。</p>
<p>坐中人半醉，</p>
<p>帘外雪将深。</p>
<p>闻道分司狂御史，</p>
<p>紫云无路追寻。</p>
<p>凄风寒雨更骎骎。</p>
<p>问囚长损气，</p>
<p>见鹤忽惊心。</p>
<p>【校】元本“更”误作“是”。从毛本。毛本题作“冬日即事”，“忽”作“总”。</p>
<p>【注】案《诗集》，元丰元年正月有《送李公恕赴阙》诗，词编戊午。</p>
<p>《诗集》施注：李公恕时为京东转运判官，召赴阙。公恕一再持节山东，子由亦有诗送行云：“幸公四年持使节，按行千里长相见。”</p>
<h4 id="浣溪沙-3">浣溪沙</h4>
<p>徐门石潭谢雨，道上作五首。潭在城东二十里，常与泗水增减，清浊相应。</p>
<p>照日深红暖见鱼，</p>
<p>连村绿暗晚藏乌。</p>
<p>黄童白叟聚睢盱。</p>
<p>麋鹿逢人虽未惯，</p>
<p>猿猱闻鼓不须呼。</p>
<p>归来说与采桑姑。</p>
<p>【校】毛本题无“潭在”下十七字，“村”作“溪”，“来”作“家”。</p>
<h4 id="又-9">又</h4>
<p>旋抹红妆看使君，</p>
<p>三三五五棘篱门。</p>
<p>相排踏破蒨罗裙。</p>
<p>老幼扶携收麦社，</p>
<p>乌鸢翔舞赛神村。</p>
<p>道逢醉叟卧黄昏。</p>
<p>【校】毛本“排”作“挨”。</p>
<h4 id="又-10">又</h4>
<p>麻叶层层苘叶光，</p>
<p>谁家煮茧一村香。</p>
<p>隔篱娇语络丝娘。</p>
<p>垂白杖藜抬醉眼，</p>
<p>捋青捣软肌肠。</p>
<p>问言豆叶几时黄。</p>
<p>【校】元本“捋”作“扶”。从毛本。</p>
<h4 id="又-11">又</h4>
<p>簌簌衣巾落枣花，</p>
<p>村南村北响缲车。</p>
<p>牛衣古柳卖黄瓜。</p>
<p>酒困路长惟欲睡，</p>
<p>日高人渴漫思茶。</p>
<p>敲门试问野人家。</p>
<h4 id="又-12">又</h4>
<p>软草平莎过雨新，</p>
<p>轻沙走马路无尘。</p>
<p>何时收拾耦耕身。</p>
<p>日暖桑麻光似泼，</p>
<p>风来蒿艾气如薰。</p>
<p>使君元是此中人。</p>
<p>【注】《纪年录》：戊午作。</p>
<h4 id="又-13">又</h4>
<p>徐州藏春阁园中</p>
<p>惭愧今年二麦丰，</p>
<p>千歧细浪舞晴空。</p>
<p>化工余力染夭红。</p>
<p>归去山公应倒载，</p>
<p>阑街拍手笑儿童。</p>
<p>甚时名作锦薰笼。</p>
<p>【校】元本无题，“应”误作“因”。从毛本。毛本“歧”作“畦”，“细”作“翠”。</p>
<p>【注】《纪年录》：戊午，藏春阁作。</p>
<h4 id="又-14">又</h4>
<p>缥缈红妆照浅溪，</p>
<p>薄云疏雨不成泥。</p>
<p>送君何处古台西。</p>
<p>废沼夜来秋水满，</p>
<p>茂林深处晚莺啼。</p>
<p>行人肠断草凄迷。</p>
<p>【校】毛本无。</p>
<p>【注】案《纪年录》：戊午，送颜、梁，作《浣溪沙》。集中无是题，疑即是词。古台，戏马台也。颜、梁，谓颜复、梁吉。</p>
<h4 id="永遇乐-1">永遇乐</h4>
<p>彭城夜宿燕子楼，梦盼盼，因作此词。</p>
<p>明月如霜，好风如水，</p>
<p>清景无限。</p>
<p>曲港跳鱼，圆荷泻露，</p>
<p>寂寞无人见。</p>
<p>如三鼓，铿然一叶，</p>
<p>黯黯梦云惊断。</p>
<p>夜茫茫、重寻无处，</p>
<p>觉来小园行遍。</p>
<p>天涯倦客，山中归路，</p>
<p>望断故园心眼。</p>
<p>燕子楼空，佳人何在，</p>
<p>空锁楼中燕。</p>
<p>古今如梦，何曾梦觉，</p>
<p>但有旧欢新怨。</p>
<p>异时对、黄楼夜景，</p>
<p>为余浩叹。</p>
<p>【校】元本题下云：“一云徐州夜梦觉，此登燕子楼作。”毛本题无“彭城”二字，“如”作“沉沉”，“铿”作“飘”，“处”上衍“觅”字，“黄”作“南”。</p>
<p>【注】王《案》：戊午十月，梦登燕子楼，翼日往寻其地作。</p>
<h4 id="千秋岁">千秋岁</h4>
<p>重阳作徐州</p>
<p>浅霜侵绿，发少仍新沐。</p>
<p>冠直缝，巾横幅。</p>
<p>美人怜我老，玉手簪金菊。</p>
<p>秋露重，</p>
<p>真珠满袖沾余馥。</p>
<p>坐上人如玉，花映花奴肉。</p>
<p>蜂蝶乱，飞相逐。</p>
<p>明年人纵健，此会应难复。</p>
<p>须细看，</p>
<p>晚来明月和银烛。</p>
<p>【校】题疑有脱误，“露”元本作“霜”，从毛本。毛本题作“湖州暂来徐州，重阳作”。“金”作“黄”，“满”作“落”，“明月”作“月上”。</p>
<p>【注】《纪年录》：戊午九月作。</p>
<h4 id="阳关曲-2">阳关曲</h4>
<p>赠张继愿</p>
<p>受降城下紫髯郎，</p>
<p>戏马台南旧战场。</p>
<p>恨君不取契丹首，</p>
<p>金甲牙旗归故乡。</p>
<p>【校】元本无题，从《诗集》补。毛本题作“军中”。</p>
<p>【注】《纪年录》：戊午作。</p>
<p>1079</p>
<p>己未，宋神宗元丰二年，</p>
<p>44岁。</p>
<p>三月，</p>
<p>罢徐州，以祠部员外郎、直史馆知湖州军州事。</p>
<p>四月，</p>
<p>到湖州任，上谢表。</p>
<p>七月，</p>
<p>御史中丞李定、御史舒亶等以《湖州到任谢表》为据，</p>
<p>言苏轼讥讽朝政，御史皇甫遵至湖州，拘捕苏轼入京。</p>
<p>苏轼就逮，与妻子诀别，留书与弟苏辙，处置后事。</p>
<p>“郡人送者雨泣”。长子苏迈随行。</p>
<p>八月，</p>
<p>至京，入御史台狱，命悬一线，</p>
<p>作二诗请狱卒梁成，以遗弟苏辙。</p>
<p>十月，</p>
<p>太皇太后曹氏病逝，大赦天下。</p>
<p>曹氏于苏轼有国士之知。</p>
<p>十二月，</p>
<p>结案出狱，诏贬检校水部员外郎、黄州团练副使、本州</p>
<p>安置、不得签书公事。苏辙、王巩、张方平等人为救苏</p>
<p>轼，皆受不同程度贬谪、责罚。是为“乌台诗案”。</p>
<h4 id="江城子-5">江城子</h4>
<p>别徐州</p>
<p>天涯流落思无穷。</p>
<p>既相逢，却匆匆。</p>
<p>携手佳人，和泪折残红。</p>
<p>为问东风余几许，</p>
<p>春纵在，与谁同？</p>
<p>隋堤三月水溶溶。</p>
<p>背归鸿，去吴中。</p>
<p>回首彭城，清泗与淮通。</p>
<p>欲寄相思千点泪，</p>
<p>流不到，楚江东。</p>
<p>【校】毛本题作“恨别”。“首”作“望”，“欲寄”作“寄我”。</p>
<p>【注】《纪年录》：己未二月作。王《案》：己未三月，告下，以祠部员外郎直史馆知湖州军州事。留别田叔通、寇元弼、石坦夫作。</p>
<h4 id="减字木兰花-4">减字木兰花</h4>
<p>彭门留别</p>
<p>玉觞无味，</p>
<p>中有佳人千点泪。</p>
<p>学道忘忧，</p>
<p>一念还成不自由。</p>
<p>如今未见，</p>
<p>归去东园花似霰。</p>
<p>一语相开，</p>
<p>匹似当初本不来。</p>
<p>【校】毛本题作“送别”。</p>
<p>【注】案是词当与《江城子》词同时作。</p>
<h4 id="西江月">西江月</h4>
<p>平山堂</p>
<p>三过平山堂下，</p>
<p>半生弹指声中。</p>
<p>十年不见老仙翁，</p>
<p>壁上龙蛇飞动。</p>
<p>欲吊文章太守，</p>
<p>仍歌杨柳春风。</p>
<p>休言万事转头空，</p>
<p>未转头时是梦。</p>
<p>【校】元本题阙，从毛本。</p>
<p>【注】王《案》：己未四月，同张大亨游平山堂。公倅杭、赴密、守湖，三过扬。熙宁辛亥，见欧阳公于汝阴，至是元丰己未，凡九年。词云“十年”，举成数也。时鲜于侁自京东转运使移知扬州，此燕集平山堂主人也。</p>
<p>德洪《石门题跋》：东坡登平山堂，怀醉翁，作此词。张嘉父谓余曰：“时红妆成轮，名士堵立，看其落笔置笔，目送万里，殆欲仙去尔。”</p>
<h4 id="南歌子-3">南歌子</h4>
<p>湖州作</p>
<p>山雨萧萧过，</p>
<p>溪风浏浏清。</p>
<p>小园幽榭枕汀，</p>
<p>门外月华如水彩舟横。</p>
<p>苕岸霜花尽，</p>
<p>江湖雪阵平。</p>
<p>两山遥指海门青，</p>
<p>回首水云何处觅孤城。</p>
<p>【校】毛本“萧萧”作“潇潇”，“风”作“桥”，“苕”作“岧”。案“湖”疑“潮”误。</p>
<p>【注】王《案》：己未五月十三日，钱氏园送刘赴余姚作。《诗集》施注：赴余姚，公即席赋《南柯子》饯之，“山雨潇潇过”者是也。后题“元丰二年五月十三日吴兴钱氏园作”。今集中乃指他词为送行甫，而此词第云湖州，误也。</p>
<p>案字行甫，湖州人。集中有《送刘寺丞赴余姚》诗，即其人也。别有“日出西山雨”一首，题作《送行甫赴余姚》，即旌注所谓他词者，疑与是词题互误。今编于次以待考，而题皆姑仍其旧云。</p>
<h4 id="又-15">又</h4>
<p>送行甫赴余姚</p>
<p>日出西山雨，</p>
<p>无晴又有晴。</p>
<p>乱山深处过清明，</p>
<p>不见彩绳花板细腰轻。</p>
<p>尽日行桑野，</p>
<p>无人与目成。</p>
<p>且将新句琢琼英，</p>
<p>我是世间闲客此闲行。</p>
<p>【校】毛本题作“和前韵”，以编于“雨暗初疑夜”一首后也。</p>
<h4 id="又-16">又</h4>
<p>雨暗初疑夜，</p>
<p>风回便报晴。</p>
<p>淡云斜照著山明，</p>
<p>细草软沙溪路马蹄轻。</p>
<p>卯酒醒还困，</p>
<p>仙村梦不成。</p>
<p>蓝桥何处觅云英，</p>
<p>只有多情流水伴人行。</p>
<p>【校】毛本题作“寓意”。“便”作“忽”。</p>
<h4 id="又-17">又</h4>
<p>带酒冲山雨，</p>
<p>和衣睡晚晴。</p>
<p>不知钟鼓报天明，</p>
<p>梦里栩然胡蝶一身轻。</p>
<p>老去才都尽，</p>
<p>归来计未成。</p>
<p>求田问舍笑豪英，</p>
<p>自爱湖边沙路免泥行。</p>
<p>【校】毛本题作“再用前韵”。</p>
<p>【注】案二首与前同韵，附编。</p>
<h4 id="双荷叶">双荷叶</h4>
<p>湖州贾耘老小妓名双荷叶</p>
<p>双溪月，</p>
<p>清光偏照双荷叶。</p>
<p>双荷叶。</p>
<p>红心未偶，绿衣偷结。</p>
<p>背风迎雨流珠滑，</p>
<p>轻舟短棹先秋折。</p>
<p>先秋折。</p>
<p>烟鬟未上，玉杯微缺。</p>
<p>【校】元本脱叠文“双荷叶”三字，误从“滑”字分段。并从毛本改补。毛本无题，“流”作“泪”。案是调为《忆秦娥》，或公易以新名。</p>
<p>【注】《纪年录》：己未作。</p>
<p>《诗集》查注：贾收，字耘老，乌程人，所著有《怀苏集》。本集《与耘老尺牍》：念贾处士贫甚，乃作怪石枯木一纸，可令双荷叶收掌，须添丁长以付之也。</p>
<h4 id="渔家傲">渔家傲</h4>
<p>七夕</p>
<p>皎皎牵牛河汉女，</p>
<p>盈盈临水无由语。</p>
<p>望断碧云空日暮。</p>
<p>无寻处，</p>
<p>梦回芳草生春浦。</p>
<p>鸟散余花纷似雨，</p>
<p>汀洲老香风度。</p>
<p>明月多情来照户。</p>
<p>但揽取，</p>
<p>清光长送人归去。</p>
<p>【校】毛本无题。</p>
<p>【注】案词有“汀洲老”语，疑在湖州时作。公在湖州遇七夕，惟元丰己未也。</p>
<p>1080</p>
<p>庚申，宋神宗元丰三年，</p>
<p>45岁，</p>
<p>谪居黄州。</p>
<p>正月初一日，</p>
<p>离京赴黄州。</p>
<p>二月，</p>
<p>至黄州，上谢表。</p>
<p>先寓居定慧院，后迁居临皋亭。</p>
<p>友朋多致书慰问，章惇来书，</p>
<p>“劝以追悔往咎”，苏轼回信中有激愤之意；</p>
<p>陈季常来信，请居武昌，苏轼回信婉拒；</p>
<p>秦观致简相慰。</p>
<p>五月末，</p>
<p>苏辙送苏轼家眷至黄州，留伴十余日后，</p>
<p>赴筠州盐酒务任。</p>
<p>八月，</p>
<p>乳母任采莲卒。</p>
<p>是年，</p>
<p>纳王朝云为侍妾。</p>
<p>黄州人从苏轼游者有潘大临、潘大观等。</p>
<h4 id="临江仙-2">临江仙</h4>
<p>龙丘子自洛之蜀，载二侍女，戎装骏马，至溪山佳处辄留数日，见者以为异人。其后十年，筑室黄冈之北，号曰静安居士，作此词赠之。</p>
<p>细马远驮双侍女，</p>
<p>青巾玉带红靴。</p>
<p>溪山好处便为家。</p>
<p>谁知巴峡路，</p>
<p>却见洛城花。</p>
<p>面旋落英飞玉蕊，</p>
<p>人间春日初斜。</p>
<p>十年不见紫云车。</p>
<p>龙丘新洞府，</p>
<p>铅鼎养丹砂。</p>
<p>【注】王《案》：己未八月，送御史台根勘。十二月，责授检校尚书水部员外郎，充黄州团练副使，本州安置。庚申正月，赠故人陈慥季常作。</p>
<p>《诗集》施注：陈季常名慥，少时慕朱家、郭解为人，稍壮，折节读书，晚乃遁于光、黄间。东坡至黄，季常数从之游。</p>
<p>1080年—1083年（宋神宗　元丰三年至元丰六年间）45~48岁</p>
<p>一夜帖此帖又名《致季常尺牍》。元丰二年（1079年）苏轼因“乌台诗案”，贬谪黄州。此帖即苏轼在黄州时写给朋友陈季常的信札。</p>
<h4 id="西江月-1">西江月</h4>
<p>黄州中秋</p>
<p>世事一场大梦，</p>
<p>人生几度新凉。</p>
<p>夜来风叶已鸣廊，</p>
<p>看取眉头鬓上。</p>
<p>酒贱常愁客少，</p>
<p>月明多被云妨。</p>
<p>中秋谁与共孤光，</p>
<p>把盏凄然北望。</p>
<p>【校】元本题阙，从毛本。毛本“新”作“秋”。</p>
<p>【注】王《案》：庚申八月十五日作。</p>
<p>《渔隐丛话》：《古今词话》：东坡在黄州，中秋对月独酌，作《西江月》词。《聚兰集》载此词，注曰“寄子由”，故后句云云。疑是在钱塘作，时子由为睢阳幕客。</p>
<h4 id="定风波-1">定风波</h4>
<p>十月九日，孟亨之置酒秋香亭。有双拒霜独向君猷而开，坐客喜笑，以为非使君莫可当此花，故作是篇。</p>
<p>两两轻红半晕腮，</p>
<p>依依独为使君回。</p>
<p>若道使君无此意，</p>
<p>何为，</p>
<p>双花不向别人开？</p>
<p>但看低昂烟雨里，</p>
<p>不已，劝君休诉十分杯。</p>
<p>更问尊前狂副使，</p>
<p>来岁，</p>
<p>花开时节与谁来？</p>
<p>【校】毛本题无“双”字。</p>
<p>【注】《纪年录》：庚申，孟亨之置酒西风亭作。</p>
<p>《诗集》施注：孟亨之名震，东平人，举进士。东坡来黄州，君为倅。</p>
<p>1081</p>
<p>辛酉，宋神宗元丰四年，</p>
<p>46岁，</p>
<p>谪居黄州，述父苏洵遗志，</p>
<p>完成《易传》《论语说》。</p>
<p>四月，</p>
<p>上文彦博书，以《论语说》呈之，</p>
<p>并叙元丰二年（1079）得罪事。</p>
<p>是年，</p>
<p>营东坡，作《东坡八首》。</p>
<p>自是始号“东坡居士”。</p>
<p>神宗多次欲再起用苏轼，皆未果。</p>
<p>是年十一月，</p>
<p>宋军在庆州击溃西夏军，</p>
<p>占领西夏两千多里土地。</p>
<p>神宗大喜，决定乘胜追击。</p>
<h4 id="少年游-1">少年游</h4>
<p>黄之侨人郭氏，每岁正月迎紫姑神，以箕为腹，箸为口，画灰盘中为诗，敏捷立成。余往观之，神请余作《少年游》，乃以此戏之。</p>
<p>玉肌铅粉傲秋霜，</p>
<p>准拟凤呼凰。</p>
<p>伶伦不见，清香未吐，</p>
<p>且糠粃吹扬。</p>
<p>到处成双君独只，</p>
<p>空无数、烂文章。</p>
<p>一点香檀，谁能借箸，</p>
<p>无复似张良。</p>
<p>【校】元本无。</p>
<p>【注】案本集《子姑神记》：余始来黄州，进士潘丙谓余曰：“异哉！公之始受命，黄人未知也，有神降于侨人郭氏之第，曰：‘苏公将至，而吾不及见也。’”其明年正月，神复降于郭氏，余往观之。公以庚申来黄，明年则辛酉也。</p>
<h4 id="又-18">又</h4>
<p>端午赠黄守徐君猷</p>
<p>银塘朱槛曲尘波，</p>
<p>圆绿卷新荷。</p>
<p>兰条荐浴，菖花酿酒，</p>
<p>天气尚清和。</p>
<p>好将沉醉酬佳节，</p>
<p>十分酒、一分歌。</p>
<p>狱草烟深，讼庭人悄，</p>
<p>无吝宴游过。</p>
<p>【校】毛本“一”作“十”。</p>
<p>【注】《纪年录》：辛酉端午作。王《案》：辛酉五月五日，过徐大受饮作。</p>
<p>《诗集》施注：君猷名大受，东海人。东坡来黄州，君猷为守，厚礼之，无迁谪意。君猷秀惠，列屋杯觞流行，多为赋词，满去而殂，坡有祭文、挽词，意甚凄恻。</p>
<h4 id="浣溪沙-4">浣溪沙</h4>
<p>十二月二日雨后微雪，太守徐君猷携酒见过，坐上作《浣溪沙》三首。明日酒醒，雪大作，又作二首。</p>
<p>覆块青青麦未苏，</p>
<p>江南云叶暗随车。</p>
<p>临皋烟景世间无。</p>
<p>雨脚半收檐断线，</p>
<p>雪床初下瓦跳珠。</p>
<p>归来冰颗乱黏须。</p>
<p>【校】毛本“跳”作“疏”。</p>
<h4 id="又-19">又</h4>
<p>醉梦昏昏晓未苏，</p>
<p>门前辘使君车。</p>
<p>扶头一盏怎生无？</p>
<p>废圃寒蔬挑翠羽，</p>
<p>小槽春酒滴真珠。</p>
<p>清香细细嚼梅须。</p>
<p>【校】毛本“辘”作“辘辘”，“滴”作“冻”。</p>
<h4 id="又-20">又</h4>
<p>雪里餐毡例姓苏，</p>
<p>使君载酒为回车。</p>
<p>天寒酒色转头无。</p>
<p>荐士已闻飞鹗表，</p>
<p>报恩应不用蛇珠。</p>
<p>醉中还许揽桓须。</p>
<p>【注】《纪年录》：辛酉，微雪作。</p>
<h4 id="又-21">又</h4>
<p>半夜银山上积苏，</p>
<p>朝来九陌带随车。</p>
<p>涛江烟渚一时无。</p>
<p>空腹有诗衣有结，</p>
<p>湿薪如桂米如珠。</p>
<p>冻吟谁伴捻髭须。</p>
<h4 id="又-22">又</h4>
<p>万顷风涛不记苏，</p>
<p>雪晴江上麦千车。</p>
<p>但令人饱我愁无。</p>
<p>翠袖倚风萦柳絮，</p>
<p>绛唇得酒烂樱珠。</p>
<p>尊前呵手镊霜须。</p>
<p>【注】《纪年录》：辛酉大雪，又作。</p>
<h4 id="江城子-6">江城子</h4>
<p>大雪，有怀朱康叔使君，亦知使君之念我也，作此以寄之。</p>
<p>黄昏犹是雨纤纤。</p>
<p>晓开帘，欲平檐。</p>
<p>江阔天低，无处认青帘。</p>
<p>孤坐冻吟谁伴我，</p>
<p>揩病目，捻衰髯。</p>
<p>使君留客醉厌厌。</p>
<p>水晶盐，为谁甜。</p>
<p>手把梅花，东望忆陶潜。</p>
<p>雪似故人人似雪，</p>
<p>虽可爱，有人嫌。</p>
<p>【注】王《案》：辛酉十二月，雪中有怀朱寿昌作。</p>
<p>《宋史》：朱寿昌，字康叔，扬州天长人。知鄂州，提举崇禧观。</p>
<h4 id="满江红-2">满江红</h4>
<p>寄鄂州朱使君寿昌</p>
<p>江汉西来，</p>
<p>高楼下、蒲萄深碧。</p>
<p>犹自带、岷峨雪浪，</p>
<p>锦江春色。</p>
<p>君是南山遗爱守，</p>
<p>我为剑外思归客。</p>
<p>对此间、风物岂无情，</p>
<p>殷勤说。</p>
<p>《江表传》，君休读。</p>
<p>狂处士，真堪惜。</p>
<p>空洲对鹦鹉，苇花萧瑟。</p>
<p>独笑书生争底事，</p>
<p>曹公黄祖俱飘忽。</p>
<p>愿使君、还赋谪仙诗，</p>
<p>追黄鹤。</p>
<p>【校】元本无“使”字，从毛本。毛本“不”字脱。</p>
<p>【注】案是词当在黄州作，附编于此。</p>
<p>1080年—1083年（宋神宗　元丰三年至元丰六年间）45~48岁</p>
<p>人来得书帖（局部）此帖是苏轼谪居黄州期间，写给陈季常的信札。为季常之兄伯诚逝世而慰问季常所作。</p>
<h4 id="卷二">卷二</h4>
<p>47~65岁</p>
<p>1082—1100</p>
<p>1082</p>
<p>壬戌，宋神宗元丰五年，</p>
<p>47岁，</p>
<p>谪居黄州，筑雪堂。</p>
<p>三月，</p>
<p>寒食节作《寒食诗》二首。</p>
<p>七月，</p>
<p>泛舟赤壁，作《赤壁赋》，</p>
<p>赤壁怀古，赋《念奴娇》（大江东去）。</p>
<p>十月十五日夜，</p>
<p>复游赤壁，作《后赤壁赋》。</p>
<p>本月以后，自临皋亭迁居雪堂。</p>
<p>是年，</p>
<p>东坡收大麦二十余石，乃舂为饭，</p>
<p>或杂以小豆，妻王氏谓之“新样二红饭”。</p>
<p>同年，</p>
<p>宋神宗命给事中徐禧、鄜延道总管种谔带兵攻西夏，</p>
<p>准备一举灭西夏。</p>
<p>永乐城之战，宋军大败。</p>
<p>宋神宗闻讯，对辅臣痛哭失声，</p>
<p>此后始悔悟，不再轻言开战。</p>
<h4 id="水龙吟-1">水龙吟</h4>
<p>闾丘大夫孝终公显尝守黄州，作栖霞楼，为郡中绝胜。元丰五年，余谪居黄，正月十七日，梦扁舟渡江，中流回望，楼中歌乐杂作，舟中人言公显方会客也。觉而异之，乃作此曲，盖越调《鼓笛慢》。公显时已致仕，在苏州。</p>
<p>小舟横截春江，</p>
<p>卧看翠壁红楼起。</p>
<p>云间笑语，使君高会，</p>
<p>佳人半醉。</p>
<p>危柱哀弦，艳歌余响，</p>
<p>绕云萦水。</p>
<p>念故人老大，风流未减，</p>
<p>空回首、烟波里。</p>
<p>推枕惘然不见，</p>
<p>但空江、月明千里。</p>
<p>五湖闻道，扁舟归去，</p>
<p>仍携西子。</p>
<p>云梦南州，武昌东岸，</p>
<p>昔游应记。</p>
<p>料多情梦里，端来见我，</p>
<p>也参差是。</p>
<p>【校】毛本题“终”误作“直”，“盖越调”六字阙，“空”作“独”，“东”作“南”。</p>
<p>【注】《年谱》：壬戌，梦扁舟望栖霞，作《鼓笛慢》。《纪年录》：壬戌作。</p>
<p>《荆州记》：栖霞楼，宋临川康王义庆建。《诗集》施注：许端夫《齐安拾遗》云：栖霞楼在郡城最高处，江淮绝境也。</p>
<h4 id="江城子-7">江城子</h4>
<p>陶渊明以正月五日游斜川，临流班坐，顾瞻南阜，爱曾城之独秀，乃作《斜川诗》，至今使人想见其处。元丰壬戌之春，余躬耕于东坡，筑雪堂居之。南挹四望亭之后丘，西控北山之微泉。慨然而叹，此亦斜川之游也。乃作长短句，以《江城子》歌之。</p>
<p>梦中了了醉中醒。</p>
<p>只渊明，是前生。</p>
<p>走遍人间，依旧却躬耕。</p>
<p>昨夜东坡春雨足，</p>
<p>乌鹊喜，报新晴。</p>
<p>雪堂西畔暗泉鸣。</p>
<p>北山倾，小溪横。</p>
<p>南望亭丘，孤秀耸曾城。</p>
<p>都是斜川当日境，</p>
<p>吾老矣，寄余龄。</p>
<p>【校】元本题“使”作“彼”。从毛本。</p>
<p>【注】《年谱》：壬戌作。王《案》：壬戌二月作。</p>
<h4 id="定风波-2">定风波</h4>
<p>三月七日，沙湖道中遇雨，雨具先去，同行皆狼狈，余独不觉。已而遂晴，故作此。</p>
<p>莫听穿林打叶声，</p>
<p>何妨吟啸且徐行。</p>
<p>竹杖芒鞋轻胜马，</p>
<p>谁怕？</p>
<p>一蓑烟雨任平生。</p>
<p>料峭春风吹酒醒，</p>
<p>微冷，山头斜照却相迎。</p>
<p>回首向来萧瑟处，</p>
<p>归去，</p>
<p>也无风雨也无晴。</p>
<p>【校】元本题无“独”字，“蓑”作“莎”。从毛本。毛本“萧瑟”作“潇洒”。</p>
<p>【注】王《案》：壬戌，相田至沙湖，道中遇雨作。</p>
<h4 id="浣溪沙-5">浣溪沙</h4>
<p>游蕲水清泉寺。寺临兰溪，溪水西流。</p>
<p>山下兰芽短浸溪，</p>
<p>松间沙路净无泥。</p>
<p>萧萧暮雨子规啼。</p>
<p>谁道人生无再少，</p>
<p>门前流水尚能西。</p>
<p>休将白发唱黄鸡。</p>
<p>【注】王《案》：壬戌三月，与庞医游清泉寺，饮王羲之洗笔泉，徜徉兰溪之上作。</p>
<p>本集《书清泉寺词》：清泉寺在蕲水郭门外二里许，有王逸少洗笔泉，水极甘。下临兰溪，溪水西流。</p>
<h4 id="西江月-2">西江月</h4>
<p>顷在黄州，春夜行蕲水中，过酒家，饮酒醉。乘月至一溪桥上，解鞍，曲肱醉卧少休。及觉已晓，乱山攒拥，流水锵然，疑非尘世也。书此语桥柱上。</p>
<p>照野弥弥浅浪，</p>
<p>横空隐隐层霄。</p>
<p>障泥未解玉骢骄，</p>
<p>我欲醉眠芳草。</p>
<p>可惜一溪风月，</p>
<p>莫教蹋碎琼瑶。</p>
<p>解鞍攲枕绿杨桥，</p>
<p>杜宇一声春晓。</p>
<p>【校】元本题首有“公自序云”四字。毛本题无“顷在黄州”“醉卧”“流水锵然”十字，“攒拥”作“葱茏”，“疑非尘世”作“不谓人世”，“语”作“词”，“隐隐”作“暧暧”，“层”作“微”，“风”作“明”，“一声”作“数声”。</p>
<p>【注】《年谱》：壬戌三月作。</p>
<h4 id="满江红-3">满江红</h4>
<p>董毅夫名钺，自梓漕得罪，罢官东川。归鄱阳，过东坡于齐安。怪其丰暇自得，余问之，曰：“吾再娶柳氏，三日而去官。吾固不戚戚，而忧柳氏不能忘怀于进退也。已而欣然，同忧患若处富贵，吾是以益安焉。”命其侍儿歌其所作《满江红》。嗟叹之不足，乃次其韵。</p>
<p>忧喜相寻，</p>
<p>风雨过、一江春绿。</p>
<p>巫峡梦、至今空有，</p>
<p>乱山屏簇。</p>
<p>何似伯鸾携德耀，</p>
<p>箪瓢未足清欢足。</p>
<p>渐粲然、光彩照阶庭，</p>
<p>生兰玉。</p>
<p>幽梦里，传心曲。</p>
<p>肠断处，凭他续。</p>
<p>文君婿知否，笑君卑辱。</p>
<p>君不见《周南》歌《汉广》，</p>
<p>天教夫子休乔木。</p>
<p>便相将、左手抱琴书，</p>
<p>云间宿。</p>
<p>【校】毛本题无“罢官东川”“余问之”七字，“嗟叹”上有“东坡”二字，“毅”作“义”，“梓”作“倅”，“过”作“遇”，“若”作“如”，“命其侍儿”作“乃令家僮”，“粲”作“灿”。</p>
<p>【注】王《案》：壬戌三月，和董钺。又曰：董义夫因朱寿昌纳交于公，不一年，以病没。见本集《与蔡景繁书中》。至公《与朱蔡书》及《满江红》词叙均作义夫，独《哨遍》词叙作毅夫。义略可通毅，似两用之者。</p>
<h4 id="哨遍">哨遍</h4>
<p>陶渊明赋《归去来》，有其词而无其声。余既治东坡，筑雪堂于上，人俱笑其陋，独鄱阳董毅夫过而悦之，有卜邻之意。乃取《归去来词》，稍加栝，使就声律，以遗毅夫。使家僮歌之，时相从于东坡，释耒而和之，扣牛角而为之节，不亦乐乎？</p>
<p>为米折腰，因酒弃家，</p>
<p>口体交相累。</p>
<p>归去来，谁不遣君归？</p>
<p>觉从前皆非今是。</p>
<p>露未晞，征夫指予归路，</p>
<p>门前笑语喧童稚。</p>
<p>嗟旧菊都荒，</p>
<p>新松暗老，吾年今已如此。</p>
<p>但小窗容膝闭柴扉，</p>
<p>策杖看孤云暮鸿飞。</p>
<p>云出无心，鸟倦知还，</p>
<p>本非有意。</p>
<p>噫！归去来兮，</p>
<p>我今忘我兼忘世。</p>
<p>亲戚无浪语，琴书中有真味。</p>
<p>步翠麓崎岖，泛溪窈窕，</p>
<p>涓涓暗谷流春水。</p>
<p>观草木欣荣，幽人自感，</p>
<p>吾生行且休矣。</p>
<p>念寓形宇内复几时，</p>
<p>不自觉皇皇欲何之。</p>
<p>委吾心、去留谁计？</p>
<p>神仙知在何处，富贵非吾志。</p>
<p>但知临水登山啸咏，</p>
<p>自引壶觞自醉。</p>
<p>此生天命更何疑，</p>
<p>且乘流、遇坎还止。</p>
<p>【校】毛本“志”作“愿”。</p>
<p>【注】《纪年录》：壬戌春，以渊明《归去来辞》栝为《哨遍》。</p>
<h4 id="渔家傲-1">渔家傲</h4>
<p>赠曹光州</p>
<p>些小白须何用染，</p>
<p>几人得见星星点。</p>
<p>作郡浮光虽似箭。</p>
<p>君莫厌，</p>
<p>也应胜我三年贬。</p>
<p>我欲自嗟还不敢，</p>
<p>向来三郡宁非忝。</p>
<p>婚嫁事稀年冉冉。</p>
<p>知有渐，</p>
<p>千钧重担从头减。</p>
<p>【校】元本无。</p>
<p>【注】王《案》：壬戌六月，曹焕来谒。为《渔家傲》，使焕寄其父九章。</p>
<p>本集《吊李台卿诗叙》：曹光州演甫以书报其亡。查注：曹光州，曹焕九章之父。王文诰曰：本集《记朱元经》云：光州有朱元经道人者，百许岁。闻其死，故人曹九章适为光守，敛葬之。又《记神清洞》云：苏辙之婿曹焕。又《栾城集》《祭曹演父文》云：始于朋友，求我婚姻。匪我知公，我兄实知。以上合诗叙观之，皆曹光州名九章、字演甫之确证，而其子则焕也。</p>
<h4 id="定风波-3">定风波</h4>
<p>元丰五年七月六日，王文甫家饮酿白酒，大醉。集古句作墨竹词。</p>
<p>雨洗娟娟嫩叶光，</p>
<p>风吹细细绿筠香。</p>
<p>秀色乱侵书帙晚，</p>
<p>帘卷，</p>
<p>清阴微过酒尊凉。</p>
<p>人画竹身肥拥肿，</p>
<p>何用？先生落笔胜萧郎。</p>
<p>记得小轩岑寂夜，</p>
<p>廊下，</p>
<p>月和疏影上东墙。</p>
<p>【校】毛本题“五年”作“六年”，“娟娟”作“涓涓”。</p>
<p>【注】《年谱》：壬戌，饮王文甫家作。《纪年录》：壬戌作。</p>
<p>《诗集》查注：王齐万，蜀人，时寓居武昌县。王文诰曰：齐万字子辩，乃齐愈字文甫之弟。其居在武昌之东湖，与伍洲相对。</p>
<h4 id="洞仙歌-1">洞仙歌</h4>
<p>余七岁时，见眉山老尼，姓朱，忘其名，年九十岁。自言尝随其师入蜀主孟昶宫中。一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者。但记其首两句，暇日寻味，岂《洞仙歌令》乎？乃为足之云。</p>
<p>冰肌玉骨，自清凉无汗。</p>
<p>水殿风来暗香满。</p>
<p>绣帘开、一点明月窥人，</p>
<p>人未寝，敧枕钗横鬓乱。</p>
<p>起来携素手，庭户无声，</p>
<p>时见疏星渡河汉。</p>
<p>试问夜如何？</p>
<p>夜已三更，</p>
<p>金波淡、玉绳低转。</p>
<p>但屈指西风几时来，</p>
<p>又不道流年，暗中偷换。</p>
<p>【校】毛本题无“久”字、“云”字，“九十岁”作“九十余”，“纳凉”作“起避暑”，“但”作“独”，“三更”上衍“是”字。</p>
<p>【注】案公生丙子，七岁为壬午，又四十年为壬戌也。</p>
<h4 id="念奴娇">念奴娇</h4>
<p>赤壁怀古</p>
<p>大江东去，</p>
<p>浪淘尽、千古风流人物。</p>
<p>故垒西边，</p>
<p>人道是、三国周郎赤壁。</p>
<p>乱石崩云，惊涛裂岸，</p>
<p>卷起千堆雪。</p>
<p>江山如画，一时多少豪杰。</p>
<p>遥想公瑾当年，</p>
<p>小乔初嫁了，雄姿英发。</p>
<p>羽扇纶巾，</p>
<p>谈笑间、强虏灰飞烟灭。</p>
<p>故国神游，多情应笑我，</p>
<p>早生华发。</p>
<p>人间如梦，一尊还酹江月。</p>
<p>【校】毛本“崩云”作“穿空”，“裂”作“拍”。</p>
<p>【注】《纪年录》：壬戌七月作。</p>
<h4 id="又-23">又</h4>
<p>中秋</p>
<p>凭高眺远，见长空万里，</p>
<p>云无留迹。</p>
<p>桂魄飞来光射处，</p>
<p>冷浸一天秋碧。</p>
<p>玉宇琼楼，乘鸾来去，</p>
<p>人在清凉国。</p>
<p>江山如画，望中烟树历历。</p>
<p>我醉拍手狂歌，举杯邀月，</p>
<p>对影成三客。</p>
<p>起舞徘徊风露下，</p>
<p>今夕不知何夕。</p>
<p>便欲乘风，翻然归去，</p>
<p>何用骑鹏翼。</p>
<p>水晶宫里，一声吹断横笛。</p>
<p>【校】元本无。</p>
<p>【注】王《案》：壬戌八月十五日作。</p>
<h4 id="南乡子-5">南乡子</h4>
<p>重九，涵辉楼呈徐君猷。</p>
<p>霜降水痕收，</p>
<p>浅碧鳞鳞露远洲。</p>
<p>酒力渐消风力软，</p>
<p>飕飕。</p>
<p>破帽多情却恋头。</p>
<p>佳节若为酬，</p>
<p>但把清尊断送秋。</p>
<p>万事到头都是梦，</p>
<p>休休。</p>
<p>明日黄花蝶也愁。</p>
<p>【注】《纪年录》：壬戌作。</p>
<h4 id="临江仙-3">临江仙</h4>
<p>夜饮东坡醒复醉，</p>
<p>归来仿佛三更。</p>
<p>家童鼻息已雷鸣。</p>
<p>敲门都不应，</p>
<p>倚杖听江声。</p>
<p>长恨此身非我有，</p>
<p>何时忘却营营。</p>
<p>夜阑风静縠纹平。</p>
<p>小舟从此逝，</p>
<p>江海寄余生。</p>
<p>【注】王《案》：壬戌九月，雪堂夜饮，醉归临皋作。</p>
<p>《避暑录》：子瞻在黄州，与数客饮江上。夜归，江面际天，风露浩然，有当其意，乃作歌词，所谓“小舟从此逝，江海寄余生”者，与客大歌数过而散。翼日喧传子瞻夜作此词，挂冠服江边，拏舟长啸去矣。郡守徐君猷闻之惊且惧，以为州失罪人，急命驾往谒，则子瞻鼻鼾如雷，犹未兴也。然此语卒传至京师，裕陵亦闻而疑之。</p>
<h4 id="减字木兰花-5">减字木兰花</h4>
<p>赠徐君猷三侍人，一妩卿。</p>
<p>娇多媚杀，</p>
<p>体柳轻盈千万态。主尤宾，</p>
<p>敛黛含颦喜又瞋。</p>
<p>徐君乐饮，</p>
<p>笑谑从伊情意恁。</p>
<p>脸嫩肤红，</p>
<p>花倚朱阑裹住风。</p>
<p>【校】元本无。</p>
<h4 id="又-24">又</h4>
<p>胜之</p>
<p>双鬟绿坠，</p>
<p>娇眼横波眉黛翠。</p>
<p>妙舞蹁跹，</p>
<p>掌上身轻意态妍。</p>
<p>曲穷力困，</p>
<p>笑倚人旁香喘喷。</p>
<p>老大逢欢，</p>
<p>昏眼犹能子细看。</p>
<p>【校】元本无。</p>
<h4 id="又-25">又</h4>
<p>庆姬</p>
<p>天真雅丽，</p>
<p>容态温柔心性慧。</p>
<p>响亮歌喉，</p>
<p>遏住行云翠不收。</p>
<p>妙词佳曲，</p>
<p>啭出新声能断续。</p>
<p>重客多情，</p>
<p>满劝金卮玉手擎。</p>
<p>【校】元本无。</p>
<p>【注】王《案》：壬戌十二月，张商英过黄州，会于徐大受席上作。</p>
<p>《春渚纪闻》：张无尽过黄州，徐君猷有四侍人，适张夫人携其一往婿家为浴儿之会，无尽因戏语云：“厥有美妾，良由令妻。”公即续之云：“道得征章郑赵，姓称孙姜阎齐。浴儿于玉润之家，一夔足矣；侍坐于冰清之仄，三英粲兮。”既暮而张夫人还，其一还，乃阎姬也，最为徐所宠。</p>
<h4 id="又-26">又</h4>
<p>赠君猷家姬</p>
<p>柔和性气，</p>
<p>雅称佳名呼懿懿。</p>
<p>解舞能讴，</p>
<p>绝妙年中有品流。</p>
<p>眉长眼细，</p>
<p>淡淡梳妆新绾髻。</p>
<p>懊恼风情，</p>
<p>春著花枝百态生。</p>
<p>【校】元本无。</p>
<h4 id="又-27">又</h4>
<p>赠胜之</p>
<p>天然宅院，</p>
<p>赛了千千并万万。</p>
<p>说与贤知，</p>
<p>表德元来是胜之。</p>
<p>今来十四，</p>
<p>海里猴儿奴子是。</p>
<p>要赌休痴，</p>
<p>六只骰儿六点儿。</p>
<h4 id="西江月-3">西江月</h4>
<p>送建溪双井茶、谷帘泉与胜之。徐君猷家后房，甚慧丽，自陈叙本贵种也。</p>
<p>龙焙今年绝品，</p>
<p>谷帘自古珍泉。</p>
<p>雪芽双井散神仙，</p>
<p>苗裔来从北苑。</p>
<p>汤发云腴酽白，</p>
<p>盏浮花乳轻圆。</p>
<p>人间谁敢更争妍，</p>
<p>斗取红窗粉面。</p>
<p>【校】毛本题作“送茶并谷帘与王胜之”。</p>
<p>【注】《诗集》查注：《茶事杂录》：双井在宁州西三十里，黄山谷所居也。其南溪心有二井，土人汲以造茶，为草茶第一。《方舆记》：谷帘泉在南康府城西，泉水如帘，布岩而下，三十余派。陆羽品其味，为天下第一。</p>
<h4 id="菩萨蛮-4">菩萨蛮</h4>
<p>赠徐君猷笙妓</p>
<p>碧纱微露纤掺玉，</p>
<p>朱唇渐暖参差竹。</p>
<p>越调变新声，</p>
<p>龙吟彻骨清。</p>
<p>夜阑残酒醒，</p>
<p>惟觉霜袍冷。</p>
<p>不见敛眉人，</p>
<p>胭脂觅旧痕。</p>
<p>【校】毛本无题，“掺”作“纤”，次句作“一曲云和湘水绿”，“阑”作“长”，“惟”作“顿”，“敛眉”作“意中“，“胭脂觅”作“新啼压”。</p>
<p>【注】案四词皆在黄州作，以类编。</p>
<h4 id="醉翁操">醉翁操</h4>
<p>琅琊幽谷，山川奇丽，泉鸣空涧，若中音会。醉翁喜之，把酒临听，辄欣然忘归。既去十余年，而好奇之士沈遵闻之往游，以琴写其声，曰《醉翁操》。节奏疏宕而音指华畅，知琴者以为绝伦。然有其声而无其辞，翁虽为作歌，而与琴声不合。又依《楚词》作《醉翁引》，好事者亦倚其辞以制曲，虽粗合韵度，而琴声为词所绳约，非天成也。后三十余年，翁既捐馆舍，遵亦没久矣。有庐山玉涧道人崔闲，特妙于琴，恨此曲之无词，乃谱其声，而请东坡居士以补之云。</p>
<p>琅然，清圜，谁弹？</p>
<p>响空山，无言，</p>
<p>惟翁醉中知其天。</p>
<p>月明风露娟娟，人未眠。</p>
<p>荷蒉过山前，</p>
<p>曰有心也哉此贤。</p>
<p>醉翁啸咏，声和流泉。</p>
<p>醉翁去后，空有朝吟夜怨。</p>
<p>山有时而童巅，</p>
<p>水有时而回川，</p>
<p>思翁无岁年。</p>
<p>翁今为飞仙，此意在人间，</p>
<p>试听徽外三两弦。</p>
<p>【校】元本、毛本俱无，从后集补。</p>
<p>【注】王《案》：壬戌，为崔闲作。案《词谱》云，此本琴曲，所以苏词不载。自辛稼轩编入词中，后遂沿为词调。今遵此说补编。</p>
<p>1082年</p>
<p>壬戌（宋神宗　元丰五年）47岁</p>
<p>寒食帖（局部）此帖又名《黄州寒食帖》或《黄州寒食诗帖》，是苏轼行书的代表作。谪居黄州至第三年寒食节，苏轼作寒食诗两首，诗作苍凉孤独，其书则起伏跌宕、气势奔放，被誉为“天下第三行书”。</p>
<h4 id="卜算子-1">卜算子</h4>
<p>黄州定慧院寓居作</p>
<p>缺月挂疏桐，</p>
<p>漏断人初静。</p>
<p>谁见幽人独往来，</p>
<p>缥缈孤鸿影。</p>
<p>惊起却回头，</p>
<p>有恨无人省。</p>
<p>拣尽寒枝不肯栖，</p>
<p>寂寞沙洲冷。</p>
<p>【校】元本末句作“枫落吴江冷”，从毛本。毛本题作“惠州有温都监女，颇有色，年十六，不肯嫁人。闻坡至甚喜，每夜闻坡讽咏，则徘徊窗下。坡觉而推窗，则其女逾墙而去。坡从而物色之，曰：’吾当呼王郎与之子为姻。’未几而坡过海，女遂卒，葬于沙滩侧。坡回惠，为赋此词”。</p>
<p>【注】王《案》：壬戌十二月作。</p>
<p>1083</p>
<p>癸亥，宋神宗元丰六年，</p>
<p>48岁，</p>
<p>谪居黄州。</p>
<p>八月，</p>
<p>徐君猷罢黄州太守，离任。</p>
<p>赋《好事近》（红粉莫悲啼）相赠。</p>
<p>苏轼居黄州，多得君猷照应。</p>
<p>九月，</p>
<p>四子苏遁生，母王朝云。</p>
<p>是岁，</p>
<p>友人钦之求近文，</p>
<p>苏轼遂书《赤壁赋》寄之，</p>
<p>嘱其深藏不出，</p>
<p>盖以多难畏事也。</p>
<h4 id="满庭芳">满庭芳</h4>
<p>有王长官者，弃官黄州，三十三年，黄人谓之王先生。因送陈慥来过余，因为赋此。</p>
<p>三十三年，今谁存者？</p>
<p>算只君与长江。</p>
<p>凛然苍桧，霜干苦难双。</p>
<p>闻道司州古县，</p>
<p>云溪上、竹坞松窗。</p>
<p>江南岸，不因送子，</p>
<p>宁肯过吾邦。</p>
<p>，疏雨过，</p>
<p>风林舞破，烟盖云幢。</p>
<p>愿持此邀君，一饮空缸。</p>
<p>居士先生老矣，</p>
<p>真梦里、相对残。</p>
<p>歌声断，行人未起，</p>
<p>船鼓已逢逢。</p>
<p>【校】毛本题无“黄州”二字，“声”作“舞”。</p>
<p>【注】王《案》：癸亥五月，陈慥报荆南庄田，同王长官来作。</p>
<h4 id="水调歌头-2">水调歌头</h4>
<p>黄州快哉亭赠张偓佺。</p>
<p>落日绣帘卷，亭下水连空。</p>
<p>知君为我新作，</p>
<p>窗户湿青红。</p>
<p>长记平山堂上，</p>
<p>敧枕江南烟雨，</p>
<p>渺渺没孤鸿。</p>
<p>认得醉翁语，山色有无中。</p>
<p>一千顷，都镜净，倒碧峰。</p>
<p>忽然浪起，</p>
<p>掀舞一叶白头翁。</p>
<p>堪笑兰台公子，</p>
<p>未解庄生天籁，</p>
<p>刚道有雌雄。</p>
<p>一点浩然气，千里快哉风。</p>
<p>【校】毛本题作“快哉亭作”。</p>
<p>【注】《纪年录》：癸亥作。王《案》：癸亥六月，张梦得营新居于江上，筑亭，公榜曰“快哉亭”，作《水调歌头》。</p>
<p>《栾城集》《黄州快哉亭记》：清河张君梦得谪居齐安，即其庐之西南为亭，以览睹江流之胜，而余兄子瞻名之曰“快哉”。王文诰曰：梦得又字偓佺。</p>
<h4 id="蝶恋花-4">蝶恋花</h4>
<p>送潘大临</p>
<p>别酒劝君君一醉。</p>
<p>清润潘郎，</p>
<p>又是何郎婿。</p>
<p>记取钗头新利市，</p>
<p>莫将分付东邻子。</p>
<p>回首长安佳丽地。</p>
<p>三十年前，</p>
<p>我是风流帅。</p>
<p>为向青楼寻旧事，</p>
<p>花枝缺处余名字。</p>
<p>【校】元本无。</p>
<p>【注】案《能改斋漫录》载此词，谓是公在黄州送潘邠老省试作。疑在癸亥年。</p>
<h4 id="醉蓬莱">醉蓬莱</h4>
<p>余谪居黄州，三见重九，每岁与太守徐君猷会于栖霞楼。今年公将去，乞郡湖南。念此惘然，故作是词。</p>
<p>笑劳生一梦，</p>
<p>羁旅三年，又还重九。</p>
<p>华发萧萧，对荒园搔首。</p>
<p>赖有多情，好饮无事，</p>
<p>似古人贤守。</p>
<p>岁岁登高，年年落帽，</p>
<p>物华依旧。</p>
<p>此会应须烂醉，</p>
<p>仍把紫菊红萸，细看重嗅。</p>
<p>摇落霜风，有手栽双柳。</p>
<p>来岁今朝，为我西顾，</p>
<p>酹羽觞江口。</p>
<p>会与州人，饮公遗爱，</p>
<p>一江醇酎。</p>
<p>【校】毛本题作“重九上君猷”，“红”作“茱”。</p>
<p>【注】《年谱》：壬戌重九作。《纪年录》：癸亥君猷将去作。</p>
<h4 id="好事近">好事近</h4>
<p>黄州送君猷</p>
<p>红粉莫悲啼，</p>
<p>俯仰半年离別。</p>
<p>看取雪堂坡下，</p>
<p>老农夫凄切。</p>
<p>明年春水漾桃花，</p>
<p>柳岸隘舟楫。</p>
<p>从此满城歌吹，</p>
<p>看黄州阗咽。</p>
<p>【校】毛本题无“黄州”二字。</p>
<p>【注】《纪年录》：癸亥，君猷将去作。王《案》：此词乃君猷置家于黄而去，故云“半年离别”也。</p>
<h4 id="定风波-4">定风波</h4>
<p>王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土应是不好？”柔对曰：“此心安处，便是吾乡。”因为缀词云。</p>
<p>常羡人间琢玉郎，</p>
<p>天应乞与点酥娘。</p>
<p>自作清歌传皓齿，</p>
<p>风起，</p>
<p>雪飞炎海变清凉。</p>
<p>万里归来年愈少，</p>
<p>微笑，笑时犹带岭梅香。</p>
<p>试问岭南应不好，</p>
<p>却道，</p>
<p>此心安处是吾乡。</p>
<p>【校】元本题作“海南归赠王定国侍儿寓娘”，“酥”作“苏”。从毛本。毛本“应乞与”作“教分付”，“年”作“颜”，“笑时”作“时时”。</p>
<p>【注】案本集《王定国诗集序》云：定国以余故，贬海上三年。又《次韵王巩南迁初归》诗，施注编癸亥，词亦是年之作。</p>
<p>《诗集》施注：王巩字定国，文正公旦之孙，懿敏公素之子。从东坡学为文，东坡下御史狱，而定国亦坐累贬宾州监酒税，凡三年，亦几死，而无幽忧愤叹之意。张宗曰：柔奴或作寓娘，考《柳州志》，王巩侍儿柔奴，与词叙同。</p>
<h4 id="鹧鸪天">鹧鸪天</h4>
<p>林断山明竹隐墙，</p>
<p>乱蝉衰草小池塘。</p>
<p>翻空白鸟时时见，</p>
<p>照水红蕖细细香。</p>
<p>村舍外，古城旁，</p>
<p>杖藜徐步转斜阳。</p>
<p>殷勤昨夜三更雨，</p>
<p>又得浮生一日凉。</p>
<p>【校】毛本题作“时谪黄州”。</p>
<p>【注】案公以甲子四月去黄，此词乃六月景事，酌编癸亥。</p>
<h4 id="十拍子">十拍子</h4>
<p>白酒新开九酝，</p>
<p>黄花已过重阳。</p>
<p>身外傥来都似梦，</p>
<p>醉里无何即是乡。</p>
<p>东坡日月长。</p>
<p>玉粉旋烹茶乳，</p>
<p>金虀新捣橙香。</p>
<p>强染霜髭扶翠袖，</p>
<p>莫道狂夫不解狂。</p>
<p>狂夫老更狂。</p>
<p>【校】元本“粉”误作“尘”。从毛本。毛本题作“暮秋”。</p>
<p>【注】王《案》：癸亥九月作。</p>
<h4 id="南歌子-4">南歌子</h4>
<p>黄州腊八日，饮怀民小阁。</p>
<p>卫霍元勋后，</p>
<p>韦平外族贤。</p>
<p>吹笙只合在缑山，</p>
<p>同驾彩鸾归去趁新年。</p>
<p>烘暖烧香阁，</p>
<p>轻寒浴佛天。</p>
<p>他时一醉画堂前，</p>
<p>莫忘故人憔悴老江边。</p>
<p>【校】毛本题“腊”下有“月”字，“同”作“间”。</p>
<p>【注】王《案》：癸亥，饮张梦得小阁作。</p>
<p>1084</p>
<p>甲子，宋神宗元丰七年，</p>
<p>49岁。</p>
<p>正月，</p>
<p>宋神宗手札，移苏轼为汝州团练副使、本州安置。</p>
<p>三月，</p>
<p>移汝州告下，以雪堂付潘大临、潘大观居住。</p>
<p>并托潘丙照管。在黄州期间，与程颐交恶，结怨始此。</p>
<p>四月，</p>
<p>将自黄移汝，</p>
<p>赋《满庭芳》（归去来兮，吾归何处）留别雪堂邻里。</p>
<p>至筠州，与弟苏辙见。</p>
<p>临别，苏辙以“慎于口舌”相戒。</p>
<p>七月，</p>
<p>幼子苏遁殇于金陵，哭以诗。</p>
<p>在金陵，时常与隐钟山之王安石相晤，二人论文赋诗，</p>
<p>彼此倾慕，相约卜邻，留一月别去。</p>
<p>十月，</p>
<p>于扬州上表，乞留居常州。</p>
<h4 id="满庭芳-1">满庭芳</h4>
<p>元丰七年四月一日，余将去黄移汝，留别雪堂邻里二三君子。会李仲览自江东来别，遂书以遗之。</p>
<p>归去来兮，吾归何处，</p>
<p>万里家在岷峨。</p>
<p>百年强半，来日苦无多。</p>
<p>坐见黄州再闰，</p>
<p>儿童尽楚语吴歌。</p>
<p>山中友，鸡豚社酒，</p>
<p>相劝老东坡。</p>
<p>云何，当此去，</p>
<p>人生底事，来往如梭？</p>
<p>待闲看秋风，洛水清波。</p>
<p>好在堂前细柳，</p>
<p>应念我、莫翦柔柯。</p>
<p>仍传语，江南父老，</p>
<p>时与晒渔蓑。</p>
<p>【校】毛本题“去”作“自”，“州”作“洲”，“酒”作“饮”，“此”作“远”。</p>
<p>【注】《纪年录》：甲子作。王《案》：甲子三月，告下，特授检校尚书水部员外郎，汝州团练副使，本州安置。</p>
<p>《雪山集》：杨元素起为富川，闻先生自黄移汝，欲顺大江逆西江适筠见子由，令富川弟子员李翔要先生道富川，《满庭芳》叙所谓“会李仲览自江南来”者是。</p>
<h4 id="西江月-4">西江月</h4>
<p>姑熟再见胜之，次前韵。</p>
<p>别梦已随流水，</p>
<p>泪巾犹裛香泉。</p>
<p>相如依旧是臞仙，</p>
<p>人在瑶台阆苑。</p>
<p>花雾萦风缥缈，</p>
<p>歌珠滴水清圆。</p>
<p>蛾眉新作十分妍，</p>
<p>走马归来便面。</p>
<p>【校】毛本注：“或刻山谷词。”</p>
<p>【注】《挥麈后录》：徐君猷后房甚盛，东坡尝闻堂上丝竹，词中所谓“表德原来字胜之”者，所最宠也。东坡北归过南都，其人已归张乐全之子厚之恕矣。东坡复见之，不觉掩面号恸，妾乃顾其徒而大笑。东坡每以语人，为蓄婢之戒。案公去黄北归过姑熟，在甲子七月。</p>
<h4 id="渔家傲-2">渔家傲</h4>
<p>金陵赏心亭送王胜之龙图。王守金陵，视事一日，移南郡。</p>
<p>千古龙蟠并虎踞，</p>
<p>从公一吊兴亡处。</p>
<p>渺渺斜风吹细雨。</p>
<p>芳草渡，</p>
<p>江南父老留公住。</p>
<p>公驾风车凌彩雾，</p>
<p>红鸾骖乘青鸾驭。</p>
<p>却讶此洲名白鹭。</p>
<p>非吾侣，</p>
<p>翩然欲下还飞去。</p>
<p>【校】毛本“风车”作“飞车”，“翩”作“翻”。</p>
<p>【注】《纪年录》：甲子作。王《案》：甲子八月，与王益柔游蒋山作。</p>
<p>《诗集》施注：王胜之名益柔，河南人，枢密使晦叔子也。抗直尚气，喜论天下事。用荫入官，历知制诰直学士院，连守大郡。至江宁才一日，移守南郡。</p>
<h4 id="浣溪沙-6">浣溪沙</h4>
<p>席上赠楚守田待问小鬟</p>
<p>学画鸦儿正妙年，</p>
<p>阳城下蔡困嫣然。</p>
<p>凭君莫唱短因缘。</p>
<p>雾帐吹笙香袅袅，</p>
<p>霜庭按舞月娟娟。</p>
<p>曲终红袖落双缠。</p>
<p>【校】毛本题作“赠楚守田待制小鬟”。</p>
<h4 id="又-28">又</h4>
<p>一梦江湖费五年，</p>
<p>归来风物故依然。</p>
<p>相逢一醉是前缘。</p>
<p>迁客不应常眊矂，</p>
<p>使君为出小婵娟。</p>
<p>翠鬟聊著小诗缠。</p>
<p>【校】毛本“逢”作“从”。</p>
<p>【注】《纪年录》：戊午，赠田楚州小鬟作。案戊午，公未尝至楚州。己未，自徐道楚，到湖州任。甲子，乞常，赴南都，再过楚州，中间谪黄五载，故次首有“一梦五年”之语。王《案》谓公过淮上，正待问官楚州时，改编是词于甲子。从之。</p>
<p>王文诰曰：待问字仲宣。</p>
<h4 id="虞美人-1">虞美人</h4>
<p>波声拍枕长淮晓，</p>
<p>隙月窥人小。</p>
<p>无情汴水自东流，</p>
<p>只载一船离恨向西州。</p>
<p>竹溪花浦曾同醉，</p>
<p>酒味多于泪。</p>
<p>谁教风鉴在尘埃，</p>
<p>酝造一场烦恼送人来。</p>
<p>【校】毛本题作“东坡与少游维扬饮别，作此词”。</p>
<p>【注】王《案》：甲子十一月，与秦观淮上饮别作。此词作于淮上，词意甚明，而《冷斋夜话》以为维扬饮别者，误。公与少游未尝遇于维扬，且少游见公金山而归，有公竹西所寄书为据。</p>
<h4 id="行香子-2">行香子</h4>
<p>与泗守过南山，晚归作。</p>
<p>北望平川，野水荒湾，</p>
<p>共寻春、飞步孱颜。</p>
<p>和风弄袖，香雾萦鬟。</p>
<p>正酒酣时，</p>
<p>人语笑，白云间。</p>
<p>飞鸿落照，相将归去。</p>
<p>淡娟娟、玉宇清闲。</p>
<p>何人无事，宴坐空山。</p>
<p>望长桥上，</p>
<p>灯火乱，使君还。</p>
<p>【校】元本无题。从毛本。毛本“时”作“适”。</p>
<p>【注】《纪年录》：甲子十二月作。王《案》：甲子，与刘士彦山行晚归作。</p>
<p>《挥麈后录》：东坡自黄州移汝州，舟次泗上，偶作词云：“何人无事，宴坐空山。望长桥上，灯火闹，使君还。”太守刘士彦，本出法家，山东木强人也。闻之，亟谒东坡，曰：“知有新词。学士名满天下，京师便传。在法，泗州夜过长桥者徒二年，况知州耶？”切告收起，勿以示人。</p>
<h4 id="如梦令">如梦令</h4>
<p>元丰七年十二月十八日，浴泗州雍熙塔下，戏作《如梦令》两阕。此曲本唐庄宗制，名《忆仙姿》，嫌其名不雅，故改为《如梦令》。庄宗作此词，卒章云：“如梦，如梦，和泪出门相送。”因取以为名云。</p>
<p>水垢何曾相受，</p>
<p>细看两俱无有。</p>
<p>寄语揩背人，</p>
<p>尽日劳君挥肘。</p>
<p>轻手，轻手，</p>
<p>居士本来无垢。</p>
<p>【校】毛本题无“两”字。</p>
<h4 id="又-29">又</h4>
<p>自净方能净彼，</p>
<p>我自汗流呀气。</p>
<p>寄语澡浴人，</p>
<p>且共肉身游戏。</p>
<p>但洗，但洗，</p>
<p>俯为人间一切。</p>
<p>【校】毛本“净彼”作“洗彼”。</p>
<p>【注】《纪年录》：甲子作。</p>
<h4 id="浣溪沙-7">浣溪沙</h4>
<p>元丰七年十二月二十四日，从泗州刘倩叔游南山。</p>
<p>细雨斜风作小寒，</p>
<p>淡烟疏柳媚晴滩。</p>
<p>入淮清洛渐漫漫。</p>
<p>雪沫乳花浮午盏，</p>
<p>蓼茸蒿笋试春盘。</p>
<p>人间有味是清欢。</p>
<p>【校】毛本“小”作“晓”，“茸”作“芽”。</p>
<p>【注】《纪年录》：甲子作。王《案》：甲子同刘倩叔游都梁山作。</p>
<h4 id="满庭芳-2">满庭芳</h4>
<p>余年十七，始与刘仲达往来于眉山。今年四十九，相逢于泗上。淮水浅冻，久留郡中。晦日同游南山，话旧感叹，因作《满庭芳》云。</p>
<p>三十三年，飘流江海，</p>
<p>万里烟浪云帆。</p>
<p>故人惊怪，憔悴老青衫。</p>
<p>我自疏狂异趣，</p>
<p>君何事、奔走尘凡。</p>
<p>流年尽，穷途坐守，</p>
<p>船尾冻相衔。</p>
<p>巉巉，淮浦外，</p>
<p>层楼翠壁，古寺空岩。</p>
<p>步携手林间，笑挽攕攕。</p>
<p>莫上孤峰尽处，</p>
<p>萦望眼、云海相搀。</p>
<p>家何在，因君问我，</p>
<p>归梦绕松杉。</p>
<p>【校】毛本题“淮”作“洛”，“云海”作“云水”，“梦”作“步”。</p>
<p>【注】《纪年录》：甲子作。</p>
<p>案刘仲达名巨，《年谱》作元达。</p>
<p>1084年—1085年（宋神宗　元丰七年至元丰八年间）49~50岁</p>
<p>春中帖（局部）此帖是苏轼写给范纯粹（字德孺）的信札。范纯粹是北宋著名政治家、文学家范仲淹的第四子。帖中“二哥”是指范纯仁（范仲淹次子）。</p>
<h4 id="水龙吟-2">水龙吟</h4>
<p>昔谢自然欲过海求师蓬莱，至海中，或谓自然：“蓬莱隔弱水三十万里，不可到。天台有司马子微，身居赤城，名在绛阙，可往从之。”自然乃还，受道于子微，白日仙去。子微著《坐忘论》七篇，《枢》一篇。年百余，将终，谓弟子曰：“吾居玉霄峰，东望蓬莱，尝有真灵降焉。今为东海青童君所召。”乃蝉脱而去。其后李太白作《大鹏赋》云：“尝见子微于江陵，谓余有仙风道骨，可与神游八极之表。”元丰七年冬，余过临淮，而湛然先生梁公在焉，童颜清彻，如二三十许人，然人亦有自少见之者。善吹铁笛，嘹然有穿云裂石之声。乃作《水龙吟》一首，记子微、太白之事，倚其声而歌之。</p>
<p>古来云海茫茫，</p>
<p>道山绛阙知何处？</p>
<p>人间自有，赤城居士，</p>
<p>龙蟠凤翥。</p>
<p>清净无为，《坐忘》遗照，</p>
<p>八篇奇语。</p>
<p>向玉霄东望，蓬莱晻霭，</p>
<p>有云驾，骖风驭。</p>
<p>行尽九州四海，</p>
<p>笑纷纷、落花飞絮。</p>
<p>临江一见，谪仙风采，</p>
<p>无言心许。</p>
<p>八表神游，浩然相对，</p>
<p>酒酣箕踞。</p>
<p>待垂天赋就，骑鲸路稳，</p>
<p>约相将去。</p>
<p>【校】元本无题。从毛本。毛本“道”作“蓬”，“翥”作“举”。</p>
<p>【注】《年谱》：甲子作。《纪年录》：甲子冬作。</p>
<p>1085</p>
<p>乙丑，宋神宗元丰八年，</p>
<p>50岁，</p>
<p>宋神宗准允居常州请。</p>
<p>三月，</p>
<p>宋神宗崩，皇太子煦即位，是为宋哲宗。</p>
<p>五月，</p>
<p>诏责授汝州团练副使、</p>
<p>本州安置苏轼复朝奉郎、知登州。</p>
<p>七月，</p>
<p>自常州赴登州。</p>
<p>十月，</p>
<p>到登州任。同月，以礼部郎中召还。</p>
<p>十二月，</p>
<p>除起居舍人。</p>
<p>本月，同司马光就免役法进行争论，</p>
<p>草《论给田募役状》。</p>
<p>是年，</p>
<p>秦观登进士第。</p>
<h4 id="满庭芳-3">满庭芳</h4>
<p>余谪居黄州五年，将赴临汝，作《满庭芳》一篇别黄人。既至南都，蒙恩放归阳羡，复作一篇。</p>
<p>归去来兮，清溪无底，</p>
<p>上有千仞嵯峨。</p>
<p>画楼东畔，天远夕阳多。</p>
<p>老去君恩未报，</p>
<p>空回首、弹铗悲歌。</p>
<p>船头转，长风万里，</p>
<p>归马驻平坡。</p>
<p>无何，何处有，</p>
<p>银潢尽处，天女停梭。</p>
<p>问何事人间，久戏风波。</p>
<p>顾谓同来稚子，</p>
<p>应烂汝、腰下长柯。</p>
<p>青衫破，群仙笑我，</p>
<p>千缕挂烟蓑。</p>
<p>【校】毛本题无“谪”字、“州”字，“别”上有“以”字，“楼”作“桥”，“东”作“西”，“何处有”作“何处是”，“何事人间”作“人间何事”，“谓”作“问”。</p>
<p>【注】《纪年录》：乙丑作。王《案》：乙丑二月，告下，仍以检校尚书水部员外郎、团练副使，不得签书公事，常州居住，再作《满庭芳》词。</p>
<h4 id="南乡子-6">南乡子</h4>
<p>宿州上元</p>
<p>千骑试春游，</p>
<p>小雨如酥落便收。</p>
<p>能使江东归老客，</p>
<p>迟留，</p>
<p>白酒无声滑泻油。</p>
<p>飞火乱星球，</p>
<p>浅黛横波翠欲流。</p>
<p>不似白云乡外冷，</p>
<p>温柔，</p>
<p>此去淮南第一州。</p>
<p>【校】毛本无。</p>
<p>【注】案本集《泗岸喜题》云：谪居黄州五年，今日离泗州北行，岸上闻骡驮铎声空笼，意亦欣然。元丰八年正月四日书。据此则上元至宿州，情事适合，编乙丑。</p>
<h4 id="又-30">又</h4>
<p>用前韵，赠田叔通舞鬟。</p>
<p>绣鞅玉镮游，</p>
<p>灯晃帘疏笑却收。</p>
<p>久立香车催欲上，</p>
<p>还留，</p>
<p>更且檀唇点杏油。</p>
<p>花遍《六幺》球，</p>
<p>面旋回风带雪流。</p>
<p>春入腰肢金缕细，</p>
<p>轻柔，</p>
<p>种柳应须柳柳州。</p>
<p>【校】元本无。</p>
<p>【注】王《案》：乙丑四月作。</p>
<h4 id="又-31">又</h4>
<p>用韵和道辅</p>
<p>未倦长卿游，</p>
<p>漫舞夭歌烂不收。</p>
<p>不是使君能□世，</p>
<p>谁留，</p>
<p>教有琼梳脱麝油。</p>
<p>香粉缕金球，</p>
<p>花艳红笺笔欲流。</p>
<p>从此丹唇并皓齿，</p>
<p>清柔，</p>
<p>唱遍山东一百州。</p>
<p>【校】元本无。毛本三句作“能娇世”，必误。“球”作“裘”，据前二阕韵改。</p>
<p>【注】案调、韵俱同前词，一时之作。</p>
<h4 id="渔父">渔父</h4>
<p>渔父饮，</p>
<p>谁家去，</p>
<p>鱼蟹一时分付。</p>
<p>酒无多少醉为期，</p>
<p>彼此不论钱数。</p>
<p>【校】以下四首元本、毛本俱无，从《诗集》补。</p>
<h4 id="又-32">又</h4>
<p>渔父醉，</p>
<p>蓑衣舞，</p>
<p>醉里却寻归路。</p>
<p>轻舟短棹任横斜，</p>
<p>醒后不知何处。</p>
<h4 id="又-33">又</h4>
<p>渔父醒，</p>
<p>春江午，</p>
<p>梦断落花飞絮。</p>
<p>酒醒还醉醉还醒，</p>
<p>一笑人间今古。</p>
<h4 id="又-34">又</h4>
<p>渔父笑，</p>
<p>轻鸥举，</p>
<p>漠漠一江风雨。</p>
<p>江边骑马是官人，</p>
<p>借我孤舟南渡。</p>
<p>【注】案张志和、戴复古皆有《渔父词》，字句各异。恭案《三希堂帖》，公书此词前二首，题作《渔父破子》，是确为长短句，而《词律》未收，前人亦无之，或公自度曲也。从《诗集》。编乙丑。</p>
<h4 id="菩萨蛮-5">菩萨蛮</h4>
<p>买田阳羡吾将老，</p>
<p>从来不为溪山好。</p>
<p>来往一虚舟，</p>
<p>聊从造物游。</p>
<p>有书仍懒著，</p>
<p>且漫歌归去。</p>
<p>筋力不辞诗，</p>
<p>要须风雨时。</p>
<p>【校】毛本“不为”作“只为”，“从造物”作“随物外”，“且漫”作“水调”。</p>
<p>【注】王《案》：乙丑五月，归宜兴作。</p>
<h4 id="蝶恋花-5">蝶恋花</h4>
<p>云水萦回溪上路。</p>
<p>叠叠青山，</p>
<p>环绕溪东注。</p>
<p>月白沙汀翘宿鹭，</p>
<p>更无一点尘来处。</p>
<p>溪叟相看私自语。</p>
<p>底事区区，</p>
<p>苦要为官去。</p>
<p>尊酒不空田百亩，</p>
<p>归来分取闲中趣。</p>
<p>【校】毛本题作“述怀”，“取”作“得”。</p>
<p>【注】王《案》：乙丑五月，起知登州，将行，有怀荆溪作。六月，告下，复朝奉郎，起知登州军州事。</p>
<h4 id="又-35">又</h4>
<p>过涟水军，赠赵晦之。</p>
<p>自古涟漪佳绝地。</p>
<p>绕郭荷花，</p>
<p>欲把吴兴比。</p>
<p>倦客尘埃何处洗，</p>
<p>真君堂下寒泉水。</p>
<p>左海门前鱼酒市。</p>
<p>夜半潮来，</p>
<p>月下孤舟起。</p>
<p>倾盖相逢拼一醉，</p>
<p>双凫飞去人千里。</p>
<p>【校】毛本题无“军”字，“绝”作“丽”，“鱼”作“酤”。</p>
<p>【注】王《案》：乙丑十月作。以吴兴比涟水，故有“绕郭荷花”之句，非十月见荷花也。</p>
<p>1086</p>
<p>丙寅，宋哲宗元祐元年，</p>
<p>51岁（是年词无所考）。</p>
<p>闰二月，</p>
<p>司马光为左仆射，主持政事，</p>
<p>尽废“新法”，是为“元祐更化”。</p>
<p>苏轼以免役法不当废，</p>
<p>多次与司马光争议，不和。</p>
<p>王安石变法时遭流放的郑侠上启，乞归。</p>
<p>四月，</p>
<p>王安石卒，作《王安石赠太傅制》。</p>
<p>九月，</p>
<p>司马光卒，朝廷命程颐主持司马光丧事。</p>
<p>程颐泥行古礼，苏轼尝戏之，结怨。</p>
<p>亦与程颐门人朱光庭结怨。</p>
<p>同月，除翰林学士，</p>
<p>监察御史孙升恐苏轼拜相，</p>
<p>奏论任用苏轼当以王安石为戒，不可加进。</p>
<p>十一月，</p>
<p>学士院策馆职，命题问仁宗、神宗之治。</p>
<p>十二月，</p>
<p>程颐门人朱光庭言馆职策题语涉讥讽，</p>
<p>苏轼抗章自辩。</p>
<p>是年，</p>
<p>始与黄庭坚相见。</p>
<p>1087</p>
<p>丁卯，宋哲宗元祐二年，</p>
<p>52岁。</p>
<p>年初，</p>
<p>就上年馆策问题，苏轼与朱光庭等争执不下。</p>
<p>至正月二十七日，</p>
<p>苏轼、朱光庭、傅尧俞等供职后，方告竟。</p>
<p>然朋党之祸则日盛。</p>
<p>时朝廷分裂为朔、蜀、洛三党，互相倾轧，</p>
<p>党争沦为意气之争，</p>
<p>朝纲不振，政风日坏。</p>
<p>苏轼被推为蜀党之首。</p>
<p>八月，</p>
<p>以翰林学士兼侍读。</p>
<p>同月，程颐罢经筵。</p>
<p>党争之下，苏轼屡请外补，皆不许。</p>
<h4 id="水调歌头-3">水调歌头</h4>
<p>欧阳文忠公尝问余：“琴诗何者最善？”答以退之《听颖师琴》诗。公曰：“此诗固奇丽，然非听琴，乃听琵琶诗也。”余深然之。建安章质夫家善琵琶者乞为歌词，余久不作，特取退之词稍加栝，使就声律，以遗之云。</p>
<p>昵昵儿女语，灯火夜微明。</p>
<p>恩怨尔汝来去，</p>
<p>弹指泪和声。</p>
<p>忽变轩昂勇士，</p>
<p>一鼓填然作气，</p>
<p>千里不留行。</p>
<p>回首暮云远，飞絮搅青冥。</p>
<p>众禽里，真彩凤，独不鸣。</p>
<p>跻攀寸步千险，</p>
<p>一落百寻轻。</p>
<p>烦子指间风雨，</p>
<p>置我肠中冰炭，</p>
<p>起坐不能平。</p>
<p>推手从归去，无泪与君倾。</p>
<p>【校】毛本题无“听”字，“公曰”上有“最善”二字，“固”作“最”，“怨”作“冤”。</p>
<p>【注】王《案》：乙丑十月，告下，以礼部郎中召还。丙寅，迁中书舍人、翰林学士。此词无年月可考，据《续通鉴长编》，元祐二年正月，章楶为吏部郎中，四月，出知越州。时楶正在京也，因附载于此。今从其说，编丁卯。</p>
<p>《诗集》查注：楶字质夫，浦城人。仕至资政殿学士，谥庄简。</p>
<h4 id="水龙吟-3">水龙吟</h4>
<p>次韵章质夫《杨花》词。</p>
<p>似花还似非花，</p>
<p>也无人惜从教坠。</p>
<p>抛家傍路，思量却是，</p>
<p>无情有思。</p>
<p>萦损柔肠，困酣娇眼，</p>
<p>欲开还闭。</p>
<p>梦随风万里，寻郎去处，</p>
<p>又还被、莺呼起。</p>
<p>不恨此花飞尽，</p>
<p>恨西园、落红难缀。</p>
<p>晓来雨过，遗踪何在，</p>
<p>一池萍碎。</p>
<p>春色三分，二分尘土，</p>
<p>一分流水。</p>
<p>细看来，不是杨花，</p>
<p>点点是离人泪。</p>
<p>【校】毛本“家”作“街”。</p>
<p>【注】案是词和章楶作，仍依王说编丁卯。</p>
<h4 id="满庭芳-4">满庭芳</h4>
<p>香雕盘，寒生冰箸，</p>
<p>画堂别是风光。</p>
<p>主人情重，开宴出红妆。</p>
<p>腻玉圆搓素颈，</p>
<p>藕丝嫩、新织仙裳。</p>
<p>歌声罢，虚檐转月，</p>
<p>余韵尚悠扬。</p>
<p>人间何处有，司空见惯，</p>
<p>应谓寻常。</p>
<p>坐中有狂客，恼乱愁肠。</p>
<p>报道金钗坠也，</p>
<p>十指露、春笋纤长。</p>
<p>亲曾见，全胜宋玉，</p>
<p>想像赋高唐。</p>
<p>【校】毛本题作“佳人”，“歌声”作“双歌”。</p>
<p>【注】王《案》：丁卯五月，集于王诜西园。张宗曰：案《西园雅集图》跋，此阕当在王都尉晋卿席上为啭春莺作也。</p>
<p>1088</p>
<p>戊辰，宋哲宗元祐三年，</p>
<p>53岁，</p>
<p>以翰林学士差知贡举。</p>
<p>因党争不绝，率遭攻击。</p>
<p>正月，</p>
<p>侍御史王觌奏，</p>
<p>“苏轼不宜久在朝，宜与一郡”。</p>
<p>二月，</p>
<p>监察御史赵挺之奏苏轼主“文禁引《三经新义》”。</p>
<p>苏轼累次上书请求外任。</p>
<p>十月，</p>
<p>上疏力辩谤伤之由，坚乞一郡，不允。</p>
<h4 id="西江月-5">西江月</h4>
<p>送钱待制穆父</p>
<p>莫叹平齐落落，</p>
<p>且应去鲁迟迟。</p>
<p>与君各记少年时，</p>
<p>须信人生如寄。</p>
<p>白发千茎相送，</p>
<p>深杯百罚休辞。</p>
<p>拍浮何用酒为池，</p>
<p>我已为君德醉。</p>
<p>【校】毛本题无“穆父”二字，“齐”作“原”。</p>
<p>【注】案《诗集》施注：钱勰字穆父，以龙图阁待制知开封府。坐奏狱空不实，出知越州，时元祐三年九月。词有“去鲁”语，当为是年作。编戊辰。</p>
<p>1089</p>
<p>己巳，宋哲宗元祐四年，</p>
<p>54岁。</p>
<p>三月，</p>
<p>以龙图阁学士除知杭州。</p>
<p>携子苏迨、苏过及夫人王闰之出京赴任。</p>
<p>七月，</p>
<p>到杭州任。</p>
<p>十一月，</p>
<p>以浙西旱灾，奏乞赈济浙西七州状。</p>
<p>是年，</p>
<p>苏辙迁吏部侍郎、翰林学士、知制诰，</p>
<p>出使契丹至涿州。</p>
<h4 id="定风波-5">定风波</h4>
<p>余昔与张子野、刘孝叔、李公择、陈令举、杨元素会于吴兴，时子野作六客词，其卒章云：“见说贤人聚吴分，试问，也应旁有老人星。”凡十五年，再过吴兴，而五人者皆已亡矣。时张仲谋与曹子方、刘景文、苏伯固、张秉道为坐客，仲谋请作后六客词云。</p>
<p>月满苕溪照夜堂，</p>
<p>五星一老斗光芒。</p>
<p>十五年间真梦里，</p>
<p>何事，</p>
<p>长庚配月独凄凉。</p>
<p>绿发苍颜同一醉，</p>
<p>还是，六人吟笑水云乡。</p>
<p>宾主谈锋谁得似，</p>
<p>看取，</p>
<p>曹刘今对两苏张。</p>
<p>【校】毛本“配”作“对”。</p>
<p>【注】王《案》：己巳三月，告下，除龙图阁学士，充浙西路兵马钤辖，知杭州军州事。《年谱》：己巳过吴兴作。案《纪年录》编此入甲寅，误据张子野作词年也。</p>
<p>《诗集》王注：次公曰：刘述，吴兴人。施注：刘孝叔名述。东坡倅杭，与孝叔会虎丘。吴兴六客堂，孝叔其一人也。曹辅字子方，海陵人，元祐三年自太仆丞为福建转运判官。刘景文名季孙，开封祥符人，以左藏副使为两浙兵马都监。东坡为守，一见遇以国士，表荐之。《宋诗纪事》：曹辅字子方，华州人，号静常先生。王文诰曰：张秉道名弼，杭人，公屡称髯张者也。张仲谋，徐君猷妻舅。</p>
<h4 id="点绛唇">点绛唇</h4>
<p>己巳重九和苏坚</p>
<p>我辈情钟，</p>
<p>古来谁似龙山宴。</p>
<p>而今楚甸，</p>
<p>戏马余飞观。</p>
<p>顾谓佳人，</p>
<p>不觉秋强半。</p>
<p>筝声远，鬓云撩乱，</p>
<p>愁入参差雁。</p>
<p>【校】元本题“己”作“乙”。从毛本。毛本“筝”作“箫”。</p>
<p>【注】《年谱》：己巳，和苏伯固。《纪年录》：己巳作。</p>
<p>1090</p>
<p>庚午，宋哲宗元祐五年，</p>
<p>55岁，</p>
<p>在杭州任，浙西灾害，连上数状，奏请赈济。</p>
<p>五月，</p>
<p>奏请疏浚西湖，获准。</p>
<p>九月，</p>
<p>疏浚西湖竣功。</p>
<p>自兴功至竣功，苏轼皆躬亲之。</p>
<p>得苏坚、刘季孙等人及杭州父老相助，民获其利。</p>
<p>后杭守林希名西湖堤为“苏公堤”，是以得名。</p>
<p>是年，</p>
<p>苏辙使契丹归，为御史中丞。</p>
<p>宰相吕大防、中书侍郎刘挚欲引用新党人士，</p>
<p>以为调停，因苏辙强烈反对而作罢。</p>
<h4 id="临江仙-4">临江仙</h4>
<p>疾愈，登望湖楼，赠项长官。</p>
<p>多病休文都瘦损，</p>
<p>不堪金带垂腰。</p>
<p>望湖楼上暗香飘。</p>
<p>和风春弄袖，</p>
<p>明月夜闻箫。</p>
<p>酒醒梦回清漏永，</p>
<p>隐床无限更潮。</p>
<p>佳人不见董娇娆。</p>
<p>徘徊花上月，</p>
<p>空度可怜宵。</p>
<p>【注】王《案》：庚午正月作。</p>
<p>《诗集》王注：洪朋曰：望湖楼一名看经楼，乾德七年忠懿王钱氏建。查注：《西湖游览志》：楼在昭庆寺前，一名先德楼。</p>
<h4 id="南歌子-5">南歌子</h4>
<p>杭州端午</p>
<p>山与歌眉敛，</p>
<p>波同醉眼流。</p>
<p>游人都上十三楼，</p>
<p>不羡竹西歌吹古扬州。</p>
<p>菰黍连昌歜，</p>
<p>琼彝倒玉舟。</p>
<p>谁家《水调》唱歌头，</p>
<p>声绕碧山飞去晚云留。</p>
<p>【校】毛本题作“游赏”。</p>
<p>【注】《西湖志》：十三间楼在石佛院，东坡守杭日，毎治事于此。</p>
<h4 id="又-36">又</h4>
<p>古岸开青葑，</p>
<p>新渠走碧流。</p>
<p>会看光满万家楼，</p>
<p>记取他年扶病入西州。</p>
<p>佳节连梅雨，</p>
<p>余生寄叶舟。</p>
<p>只将菱角与鸡头，</p>
<p>更有月明千顷一时留。</p>
<p>【校】毛本题作“湖景和前韵”，“病”作“路”。</p>
<p>【注】案公于元祐五年五月五日《申三省起请开湖六条状》。本传云：取葑田，积湖中为长堤。词赋此事，韵同前首，一时作也。</p>
<h4 id="减字木兰花-6">减字木兰花</h4>
<p>钱塘西湖有诗僧清顺，所居藏春坞，门前有二古松，各有凌霄花络其上，顺常昼卧其下。时余为郡，一日屏骑从过之，松风骚然。顺指落花求韵，余为赋此。</p>
<p>双龙对起，</p>
<p>白甲苍髯烟雨里。</p>
<p>疏影微香，</p>
<p>下有幽人昼梦长。</p>
<p>湖风清软，</p>
<p>双鹊飞来争噪晚。</p>
<p>翠飐红轻，</p>
<p>时上凌霄百尺英。</p>
<p>【校】毛本题小异，“上”作“下”。</p>
<p>【注】王《案》：庚午五月作。</p>
<p>《冷斋夜话》：西湖僧清顺，字怡然，清苦多佳句，东坡亦与游，多唱和。</p>
<h4 id="鹊桥仙-1">鹊桥仙</h4>
<p>七夕和苏坚</p>
<p>乘槎归去，</p>
<p>成都何在，</p>
<p>万里江沱汉漾。</p>
<p>与君各赋一篇诗，</p>
<p>留织女、鸳鸯机上。</p>
<p>还将旧曲，</p>
<p>重赓新韵，</p>
<p>须信吾侪天放。</p>
<p>人生何处不儿嬉，</p>
<p>看乞巧、朱楼彩舫。</p>
<p>【校】元本“沱”作“涛”。从毛本。</p>
<p>【注】王《案》：庚午七月七日和苏坚。</p>
<h4 id="点绛唇-1">点绛唇</h4>
<p>庚午重九</p>
<p>不用悲秋，</p>
<p>今年身健还高宴。</p>
<p>江村海甸，</p>
<p>总作空花观。</p>
<p>尚想横汾，</p>
<p>兰菊纷相半。</p>
<p>楼船远，白云飞乱，</p>
<p>空有年年雁。</p>
<p>【校】元本“村”字下注云：“一作‘封’。”毛本题末有“再用前韵”四字。</p>
<p>【注】《纪年录》：庚午，再和苏坚前年韵。王《案》：庚午九月九日，和去岁重九。</p>
<h4 id="又-37">又</h4>
<p>再和送钱公永</p>
<p>莫唱《阳关》，</p>
<p>风流公子方终宴。</p>
<p>秦山禹甸，</p>
<p>缥缈真奇观。</p>
<p>北望平原，</p>
<p>落日山衔半。</p>
<p>孤帆远，我歌君乱，</p>
<p>一送西飞雁。</p>
<p>【注】案仍和前韵，附编。</p>
<p>1090年</p>
<p>庚午（宋哲宗　元祐五年）55岁</p>
<p>次辩才韵诗帖（局部）此帖书于苏轼第二次外任杭州期间。辩才是一位德高才显的高僧，也是东坡的诗友之一，此帖乃次辩才的诗韵而成。</p>
<h4 id="好事近-1">好事近</h4>
<p>西湖夜归</p>
<p>湖上雨晴时，</p>
<p>秋水半篙初没。</p>
<p>朱槛俯窥寒鉴，</p>
<p>照衰颜华发。</p>
<p>醉中吹堕白纶巾，</p>
<p>溪风漾流月。</p>
<p>独棹小舟归去，</p>
<p>任烟波摇兀。</p>
<p>【校】毛本题作“湖上”。“吹”作“欲”，“摇”作“飘”。</p>
<p>【注】王《案》：庚午九月泛湖作。</p>
<p>1091</p>
<p>辛未，宋哲宗元祐六年，</p>
<p>56岁。</p>
<p>正月，</p>
<p>苏轼除吏部尚书。</p>
<p>二月，</p>
<p>苏轼以翰林学士承旨知制诰召还，</p>
<p>上辞免状乞郡，不许。</p>
<p>同月，</p>
<p>苏辙以龙图阁学士、御史中丞为中大夫、</p>
<p>守尚书右丞执政，苏轼为避嫌辞免，朝廷不听。</p>
<p>三月，</p>
<p>离杭州，沿途作辞免状，皆不允。</p>
<p>五月，</p>
<p>除兼侍读。</p>
<p>程颐门人贾易等人弹奏不已，朝廷两次罢之。</p>
<p>六月，</p>
<p>苏辙上札子，乞避兄。朝旨不须回避。</p>
<p>七月，</p>
<p>苏轼乞郡再三，以避贾易。</p>
<p>八月，</p>
<p>苏轼以龙图阁学士知颍州。</p>
<p>是年，</p>
<p>右相刘挚与左相吕大防不和，</p>
<p>朋党之论复起，后刘挚罢相。</p>
<h4 id="渔家傲-3">渔家傲</h4>
<p>送吉守江郎中</p>
<p>送客归来灯火尽，</p>
<p>西楼淡月凉生晕。</p>
<p>明日潮来无定准。</p>
<p>潮来稳，</p>
<p>舟横渡口重城近。</p>
<p>江水似知孤客恨，</p>
<p>南风为解佳人愠。</p>
<p>莫学时流轻久困。</p>
<p>频寄问，</p>
<p>钱塘江上须忠信。</p>
<p>【校】元本、毛本题“吉”作“台”。毛本“潮来稳”作“风未稳”。</p>
<p>【注】王《案》：庚午五月，送江公著赴台州作。案《诗集》辛未有《送江公著知吉州》诗。施注：公著字晦叔，元祐初以近臣荐通判陈州，入为太学太常博士。出守庐陵，元符间知泉州，建中靖国初，知虔州。未几，除广东转运判官、提点湖南刑狱、京西转运判官。据此，公著未为台守，“台”当作“吉”，形近而误。今从诗编辛未。</p>
<h4 id="浣溪沙-8">浣溪沙</h4>
<p>雪颔霜髯不自惊，</p>
<p>更将翦彩发春荣。</p>
<p>羞颜未醉已先赪。</p>
<p>莫唱黄鸡并白发，</p>
<p>且呼张丈唤殷兄。</p>
<p>有人归去欲卿卿。</p>
<p>【校】元本题作“公守湖，辛未上元日，作会于伽蓝中。时长老法惠在坐，人有献翦彩花者，甚奇，谓有初春之兴。作浣溪沙二首，因寄袁公济”。毛本“丈”作“友”。</p>
<h4 id="又-38">又</h4>
<p>料峭东风翠幕惊，</p>
<p>云何不饮对公荣。</p>
<p>水晶盘莹玉鳞赪。</p>
<p>花影莫孤三夜月，</p>
<p>朱颜未称五年兄。</p>
<p>翰林子墨主人卿。</p>
<p>【注】《年谱》：辛未作。王《案》：辛未游伽蓝院，寄袁毂。</p>
<p>《诗集》施注：袁公济名毂，四明人。时倅杭，后知处州。</p>
<h4 id="又-39">又</h4>
<p>送叶淳老</p>
<p>阳羡姑苏已买田，</p>
<p>相逢谁信是前缘。</p>
<p>莫教便唱水如天。</p>
<p>我作洞霄君作守，</p>
<p>白头相对故依然。</p>
<p>西湖知有几同年？</p>
<p>【校】毛本无。</p>
<p>【注】案《诗集》辛未正月，有《与叶淳老侯敦夫张秉道同相视新河次韵》诗，词当亦是时作。施注：淳老，温叟字。</p>
<h4 id="西江月-6">西江月</h4>
<p>宝云真觉院赏瑞香</p>
<p>公子眼花乱发，</p>
<p>老夫鼻观先通。</p>
<p>领巾飘下瑞香风，</p>
<p>惊起谪仙春梦。</p>
<p>后土祠中玉蕊，</p>
<p>蓬莱殿后鞓红。</p>
<p>此花清绝更纤秾，</p>
<p>把酒何人心动。</p>
<p>【校】元本“清绝”作“青色”，从毛本。毛本题无“宝云院”三字。</p>
<p>【注】王《案》：辛未二月诏下，以翰林学士承旨召还，罢杭州任。三月，和曹辅《龙山真觉院瑞香花》诗，再作《西江月》词。</p>
<p>《诗集》查注：《咸淳临安志》：北山宝云寺，乾德二年钱氏建，旧名千光王寺，雍熙二年改今额。《武林梵志》：宝云寺在宝云山下，即玛瑙寺东空园也。《西湖游览志》：龙山稍北为玉厨山，有真觉院。</p>
<h4 id="又-40">又</h4>
<p>坐客见和，复次韵。</p>
<p>小院朱阑几曲，</p>
<p>重城画鼓三通。</p>
<p>更看微月转光风，</p>
<p>归去香云入梦。</p>
<p>翠袖争浮大白，</p>
<p>皂罗半插斜红。</p>
<p>灯花零落酒花秾，</p>
<p>妙语一时飞动。</p>
<p>【注】王《案》：辛未三月，又次韵。</p>
<h4 id="又-41">又</h4>
<p>再用前韵，戏曹子方。坐客云瑞香为紫丁香，遂以此曲辨证之。</p>
<p>怪此花枝怨泣，</p>
<p>托君诗句名通。</p>
<p>凭将草木记吴风，</p>
<p>继取相如云梦。</p>
<p>点笔袖沾醉墨，</p>
<p>谤花面有惭红。</p>
<p>知君却是为情秾，</p>
<p>怕见此花撩动。</p>
<p>【校】元本题无“坐客”下十六字，从毛本。</p>
<p>【注】王《案》：辛未三月，又用前韵。</p>
<h4 id="木兰花令">木兰花令</h4>
<p>次马中玉韵</p>
<p>知君仙骨无寒暑，</p>
<p>千载相逢犹旦暮。</p>
<p>故将别语恼佳人，</p>
<p>欲看梨花枝上雨。</p>
<p>落花已逐回风去，</p>
<p>花本无心莺自诉。</p>
<p>明朝归路下塘西，</p>
<p>不见莺啼花落处。</p>
<p>【校】元本题“中”误作“仲”，“回风”作“风回”，从毛本。“欲”作“要”。</p>
<p>【注】王《案》：辛未三月，马瑊赋《木兰花令》送别，再和瑊词。</p>
<p>《诗集》查注：《黄山谷年谱》：马瑊，荏平人。《玉照新志》：东坡先生知杭州，马中玉瑊为浙漕。东坡被召赴阙，中玉席间作词曰：“来时吴会犹残暑，去日武林春已暮。欲知遗爱感人深，洒泪多于江上雨。欢情未举眉先聚，别酒多斟君莫诉。从今宁忍看西湖，抬眼尽成肠断处。”东坡和之。</p>
<h4 id="虞美人-2">虞美人</h4>
<p>送马中玉</p>
<p>归心正似三春草，</p>
<p>试着莱衣小。</p>
<p>橘怀几日向翁开，</p>
<p>怀祖已瞋文度不归来。</p>
<p>禅心已断人间爱，</p>
<p>只有平交在。</p>
<p>笑论瓜葛一枰同，</p>
<p>看取《灵光》新赋有家风。</p>
<p>【校】元本无题，从毛本。</p>
<p>【注】案中玉，元祐五年改两浙路提刑。是时或去官宁亲，故词有“橘怀”“怀祖”等语。公答中玉诗云“灵运子孙俱得凤”，亦谓其父也。</p>
<h4 id="临江仙-5">临江仙</h4>
<p>送钱穆父</p>
<p>一别都门三改火，</p>
<p>天涯蹋尽红尘。</p>
<p>依然一笑作春温。</p>
<p>无波真古井，</p>
<p>有节是秋筠。</p>
<p>惆怅孤帆连夜发，</p>
<p>送行淡月微云。</p>
<p>尊前不用翠眉颦。</p>
<p>人生如逆旅，</p>
<p>我亦是行人。</p>
<p>【校】毛本无题。</p>
<p>【注】《诗集》施注：钱穆父，元祐初拜中书舍人，迁给事中，知开封。出守越州，归从班，再知开封。案穆父罢越守北归，在辛未春，是词当送之于过杭时也。</p>
<h4 id="八声甘州">八声甘州</h4>
<p>寄参寥子</p>
<p>有情风万里卷潮来，</p>
<p>无情送潮归。</p>
<p>问钱塘江上，</p>
<p>西兴浦口，几度斜晖。</p>
<p>不用思量今古，</p>
<p>俯仰昔人非。</p>
<p>谁似东坡老，白首忘机。</p>
<p>记取西湖西畔，</p>
<p>正春山好处，空翠烟霏。</p>
<p>算诗人相得，如我与君稀。</p>
<p>约他年、东还海道，</p>
<p>愿谢公、雅志莫相违。</p>
<p>西州路，</p>
<p>不应回首、为我沾衣。</p>
<p>【校】毛本“春”作“暮”。</p>
<p>【注】案《渔隐丛话》：东坡别参寥长短句，“有情风万里卷潮来”云云，其词石刻后东坡自题云：“元祐六年三月三日。”余以《东坡年谱》考之，元祐四年知杭州，六年召为翰林学士承旨，则长短句盖此时作也。据编辛未。</p>
<p>《诗集》施注：僧道潜字参寥，於潜人。能文章，尤喜为诗。坡守钱塘，卜智果精舍居之。坡南迁，当路亦捃其诗语，谓有刺讥，得罪，反初服。</p>
<h4 id="西江月-7">西江月</h4>
<p>苏州交代，林子中席上作。</p>
<p>昨夜扁舟京口，</p>
<p>今朝马首长安。</p>
<p>旧官何物对新官，</p>
<p>只有湖山公案。</p>
<p>此景百年几变，</p>
<p>个中下语千难。</p>
<p>使君才气卷波澜，</p>
<p>与把新诗判断。</p>
<p>【校】元本无题，从毛本。毛本“夜”作“日”，“对”作“与”。</p>
<p>【注】《咸淳临安志》：元祐六年二月，召轼为翰林承旨。是月癸巳，天章阁待制林希自润州移知杭州。案题云“交代”，当作于是时。苏州疑杭州之误。《东都事略》：林希字子中，元祐初为秘书少监，改集贤修撰，知苏州。久之，以天章阁待制知杭州。</p>
<h4 id="临江仙-6">临江仙</h4>
<p>辛未离杭至润，别张弼秉道。</p>
<p>我劝髯张归去好，</p>
<p>从来自己忘情。</p>
<p>尘心消尽道心平。</p>
<p>江南与塞北，</p>
<p>何处不堪行。</p>
<p>俎豆庚桑真过矣，</p>
<p>凭君说与南荣。</p>
<p>愿闻吴越报丰登。</p>
<p>君王如有问，</p>
<p>结袜赖王生。</p>
<p>【注】王《案》：辛未四月作。</p>
<h4 id="木兰花令-1">木兰花令</h4>
<p>次欧公西湖韵</p>
<p>霜余已失长淮阔，</p>
<p>空听潺潺清颍咽。</p>
<p>佳人犹唱醉翁词，</p>
<p>四十三年如电抹。</p>
<p>草头秋露流珠滑，</p>
<p>三五盈盈还二八。</p>
<p>与余同是识翁人，</p>
<p>惟有西湖波底月。</p>
<p>【校】元本无题，从毛本。毛本“颍”作“濑”。</p>
<p>【注】王《案》：辛未五月到阙，八月告下，除龙图阁学士，知颍州军州事。到颍州，游西湖，闻唱《木兰花令》词，欧阳修所遗也，和韵。</p>
<p>《六一词》：“西湖南北烟波阔，风里丝簧声韵咽。舞余裙带绿双垂，酒入香腮红一抹。杯深不觉琉璃滑，贪看《六幺》《花十八》。明朝车马各东西，惆怅画桥风与月。”</p>
<p>1092</p>
<p>壬申，宋哲宗元祐七年，</p>
<p>57岁。</p>
<p>正月，</p>
<p>自颍州除知郓州，后改知扬州，</p>
<p>时晁补之为扬州通判。</p>
<p>六月，</p>
<p>苏辙自中大夫守尚书右丞为中大夫守门下侍郎。</p>
<p>父苏洵赠太子太师，母程氏追封成国太夫人。</p>
<p>七月，</p>
<p>除兵部尚书充卤簿使。</p>
<p>十一月，</p>
<p>乞越州，不允；</p>
<p>除端明殿学士、翰林侍读学士，充礼部尚书。</p>
<h4 id="减字木兰花-7">减字木兰花</h4>
<p>二月十五日夜，与赵德麟小酌聚星堂。</p>
<p>春庭月午，</p>
<p>摇荡香醪光欲舞。</p>
<p>步转回廊，</p>
<p>半落梅花婉娩香。</p>
<p>轻烟薄雾，</p>
<p>总是少年行乐处。</p>
<p>不是秋光，</p>
<p>只与离人照断肠。</p>
<p>【校】毛本题作“春月”。“烟”作“风”。</p>
<p>【注】《年谱》：壬申正月作。《纪年录》：壬申二月作。</p>
<p>《侯鲭录》：元祐七年正月，东坡先生在汝阴州，堂前梅花大开，月色轩霁。先生王夫人曰：“春月色胜如秋月色，秋月色令人凄惨，春月色令人和悦。何不召赵德麟辈来，饮此花下？”先生大喜曰：“吾不知子能诗耶，此真诗家语耳。”遂相召，与二欧饮，用是语作《减字木兰花》。《诗集》施注：赵景贶字令畤，以承议郎签书判官，在东坡颍州幕府。公谓其吏事通敏，文采俊丽，志节端亮，议论英发。既力荐于朝，又为著说，改字德麟。</p>
<h4 id="满江红-4">满江红</h4>
<p>怀子由作</p>
<p>清颍东流，</p>
<p>愁来送、征鸿去翮。</p>
<p>情乱处、青山白浪，</p>
<p>万重千叠。</p>
<p>孤负当年林下语，</p>
<p>对床夜雨听萧瑟。</p>
<p>恨此生、长向别离中，</p>
<p>凋华发。</p>
<p>一尊酒，黄河侧。</p>
<p>无限事，从头说。</p>
<p>相看恍如昨，</p>
<p>许多年月。</p>
<p>衣上旧痕余苦泪，</p>
<p>眉间喜气占黄色。</p>
<p>便与君、池上觅残春，</p>
<p>花如雪。</p>
<p>【校】元本无题。“恍如”下脱“昨”字。并从毛本。毛本次句作“愁目断，孤帆明灭。”，“情乱”作“宦游”，“语”作“忆”，“凋”作“添”，“占”亦作“添”。</p>
<p>【注】王《案》：壬申二月作。</p>
<h4 id="浣溪沙-9">浣溪沙</h4>
<p>芍药樱桃两斗新，</p>
<p>名园高会送芳辰。</p>
<p>洛阳初夏广陵春。</p>
<p>红玉半开菩萨面，</p>
<p>丹砂秾点柳枝唇。</p>
<p>尊前还有个中人。</p>
<p>【校】毛本题作“扬州赏芍药樱桃”。</p>
<p>【注】王《案》：壬申二月，告下，以龙图阁学士充淮南东路兵马钤辖，知扬州军州事。四月，赏芍药樱桃作。</p>
<h4 id="减字木兰花-8">减字木兰花</h4>
<p>五月二十四日，会于无咎之随斋。主人汲泉置大盆中，渍白芙蓉，坐客翛然，无复有病暑意。</p>
<p>回风落景，</p>
<p>散乱东墙疏竹影。</p>
<p>满座清微，</p>
<p>入袖寒泉不湿衣。</p>
<p>梦回酒醒，</p>
<p>百尺飞澜鸣碧井。</p>
<p>雪洒冰麾，</p>
<p>散落佳人白玉肌。</p>
<p>【校】毛本无。</p>
<p>【注】《纪年录》：壬申作。</p>
<h4 id="生查子">生查子</h4>
<p>送苏伯固</p>
<p>三度别君来，</p>
<p>此别真迟暮。</p>
<p>白尽老髭须，</p>
<p>明日淮南去。</p>
<p>酒罢月随人，</p>
<p>泪湿花如雾。</p>
<p>后月送君时，</p>
<p>梦绕湖边路。</p>
<p>【校】毛本题作“诉别”。“后月”五字作“后夜逐君还”。</p>
<p>【注】案《诗集》并载此词，编壬申。</p>
<h4 id="青玉案">青玉案</h4>
<p>和贺方回韵，送伯固还吴中。</p>
<p>三年枕上吴中路，</p>
<p>遣黄犬、随君去。</p>
<p>若到松江呼小渡，</p>
<p>莫惊鸳鹭。</p>
<p>四桥尽是，</p>
<p>老子经行处。</p>
<p>《辋川图》上看春暮，</p>
<p>常记高人右丞句。</p>
<p>作个归期天已许。</p>
<p>春衫犹是，</p>
<p>小蛮针线，</p>
<p>曾湿西湖雨。</p>
<p>【校】《阳春白雪》作姚志道词。毛本题末有“故居”二字。“犬”作“耳”，“鸳”作“鸥”。</p>
<p>【注】案伯固于己巳年从公杭州，至壬申三年未归，故首句云然。王《案》：壬申八月，诏以兵部尚书召还。</p>
<p>1093</p>
<p>癸酉，宋哲宗元祐八年，</p>
<p>58岁（是年词无所考），</p>
<p>在礼部尚书任。</p>
<p>御史黄庆基、董敦逸等人连奏苏轼、苏辙等，</p>
<p>言蜀党太盛。</p>
<p>五月，</p>
<p>苏轼辩黄庆基弹劾，上札子。</p>
<p>六月，</p>
<p>乞知越州，不允。同月，除知定州。</p>
<p>八月，</p>
<p>继室王闰之卒。</p>
<p>九月，</p>
<p>太皇太后高氏崩，宋哲宗亲政。</p>
<p>二十六日，朝辞赴定州。</p>
<p>宋哲宗元祐年间，苏轼在朝时，黄庭坚、张耒、晁补之、秦观俱游苏轼门下，称“四学士”。约本年起，人并称苏轼与黄庭坚为“苏黄”。</p>
<p>1094</p>
<p>甲戌，宋哲宗绍圣元年，</p>
<p>59岁，</p>
<p>在定州任。</p>
<p>四月，</p>
<p>苏轼落端明殿学士、翰林侍读学士，</p>
<p>降任左承议郎，知英州。</p>
<p>闰四月，</p>
<p>除命下，罢定州任，责知英州。</p>
<p>六月，</p>
<p>来之邵等疏苏轼诋斥先朝，</p>
<p>诏责授宁远军节度副使、惠州安置。</p>
<p>十月，</p>
<p>到惠州安置贬所，上谢表。</p>
<p>是年，宋哲宗恢复“新法”，罢免元祐党人吕大防、苏辙、范纯仁等人，召回章惇、曾布等新党人物。三月，苏辙罢门下侍郎，以端明殿学士知汝州。六月，降授左朝议大夫，知袁州。</p>
<p>七月，被贬筠州。</p>
<h4 id="戚氏">戚氏</h4>
<p>玉龟山，东皇灵姥统群仙。</p>
<p>绛阙岧峣，</p>
<p>翠房深迥倚霏烟。</p>
<p>幽闲，志萧然，</p>
<p>金城千里锁婵娟。</p>
<p>当时穆满巡狩，</p>
<p>翠华曾到海西边。</p>
<p>风露明霁，鲸波极目，</p>
<p>势浮舆盖方圆。</p>
<p>正迢迢丽日，</p>
<p>玄圃清寂，琼草芊绵。</p>
<p>争解绣勒香鞯，</p>
<p>鸾辂驻跸，八马戏芝田。</p>
<p>瑶池近、画楼隐隐，</p>
<p>翠鸟翩翩。</p>
<p>肆华筵，间作脆管鸣弦，</p>
<p>宛若帝所钧天。</p>
<p>稚颜皓齿，</p>
<p>绿发方瞳圆极，</p>
<p>恬淡高妍。</p>
<p>尽倒琼壶酒，献金鼎药，</p>
<p>固大椿年。</p>
<p>缥缈飞琼妙舞，</p>
<p>命双成、奏曲醉留连，</p>
<p>云璈韵响泻寒泉。</p>
<p>浩歌畅饮，斜月低河汉。</p>
<p>渐绮霞、天际红深浅。</p>
<p>动归思、回首尘寰，</p>
<p>烂漫游、玉辇东还。</p>
<p>杏花风、数里响鸣鞭。</p>
<p>望长安路，依稀柳色，</p>
<p>翠点春妍。</p>
<p>【校】毛本调下注云：“此词详叙穆天子、西王母事，世不知所谓，遂谓非东坡作。李端叔跋云：东坡在中山，宴席间有歌《戚氏》调者，坐客言调美而词不典，以请于公。公方观《山海经》，即叙其事为题，使妓再歌之，随其声填写，歌竟篇就，才点定五六字而已。”元本“姥”作“”，毛本作“媲”，从《历代诗余》。“岧峣”作“苕荛”，从毛本。毛本“脆”字脱，“颜”作“头”，元本并误，今从《历代诗余》。毛本“绮”作“倚”，“回首”“首”误“兮”。</p>
<p>【注】王《案》：癸酉八月，告下，公以两学士充河北西路安抚使，兼马步军都总管，出知定州军州事。甲戌正月，闻歌者歌《戚氏》，方论穆天子事，因依其声成《戚氏》词。</p>
<p>《老学庵笔记》：东坡先生在中山，作《戚氏》乐府词，最得意。幕客李端叔跋三百四十余字，敘述甚备，愿刻石传后，为定武盛事，会谪去不果。今乃不载集中，至有立论排诋，以为非公作者。识真之难如此哉！</p>
<h4 id="归朝欢">归朝欢</h4>
<p>和苏坚伯固</p>
<p>我梦扁舟浮震泽，</p>
<p>雪浪摇空千顷白。</p>
<p>觉来满眼是庐山，</p>
<p>倚天无数开青壁。</p>
<p>此生长接淅，</p>
<p>与君同是江南客。</p>
<p>梦中游，觉来清赏，</p>
<p>同作飞梭掷。</p>
<p>明日西风还挂席，</p>
<p>唱我新词泪沾臆。</p>
<p>灵均去后楚山空，</p>
<p>澧阳兰芷无颜色。</p>
<p>君才如梦得，</p>
<p>武陵更在西南极。</p>
<p>《竹枝词》，莫傜新唱，</p>
<p>谁谓古今隔。</p>
<p>【校】毛本“傜”误作“摇”。</p>
<p>【注】王《案》：甲戌闰四月，告下，落端明殿学士，兼翰林侍读学士，依前左朝奉郎，知英州军州事。又告下，降充左承议郎，仍知英州。又告下合叙，复曰不得与叙，仍知英州。六月告下，落左承议郎，责授建昌军司马，惠州安置。七月，达九江，与苏坚别作。</p>
<p>1093年</p>
<p>癸酉（宋哲宗　元祐八年）58岁</p>
<p>李白诗仙卷（局部）此帖所书二首为《李太白文集》所不载逸诗。宋施宜生跋云：颂太白此语，则人间无诗；观东坡此笔，则人间无字。</p>
<h4 id="木兰花令-2">木兰花令</h4>
<p>宿造口，闻夜雨，寄子由、才叔。</p>
<p>梧桐叶上三更雨，</p>
<p>惊破梦魂无觅处。</p>
<p>夜凉枕簟已知秋，</p>
<p>更听寒蛩促机杼。</p>
<p>梦中历历来时路，</p>
<p>犹在江亭醉歌舞。</p>
<p>尊前必有问君人，</p>
<p>为道别来心与绪。</p>
<p>【校】元本无题，从毛本。</p>
<p>【注】案辛弃疾《书江西造口壁》词有“郁孤台下清江水”语，地当在赣州。词为南迁时作。</p>
<h4 id="浣溪沙-10">浣溪沙</h4>
<p>绍圣元年十月二十三日，与程乡令侯晋叔、归善簿谭汲同游大云寺，野饮松下，仍设松黄汤，作此阕。余近酿酒，名之曰“万家春”，盖岭南万户酒也。</p>
<p>罗袜空飞洛浦尘，</p>
<p>锦袍不见谪仙人。</p>
<p>携壶借草亦天真。</p>
<p>玉粉轻黄千岁药，</p>
<p>雪花浮动万家春。</p>
<p>醉归江路野梅新。</p>
<p>【校】元本“药”作“蕊”，从毛本。毛本题小讹，“人”作“神”。</p>
<p>【注】《纪年录》：甲戌，游大云作。王《案》：八月告下，落建昌军司马，贬宁远军节度副使，仍惠州安置。十月到贬所，游大云寺作。</p>
<p>本集《与程正辅书》：侯晋叔实佳士，颇有文采气节，恐兄归阙，此人不当遗也。《归善县志》：大云寺在邑治西八十里。</p>
<p>1095</p>
<p>乙亥，宋哲宗绍圣二年，</p>
<p>60岁，</p>
<p>与子苏过、侍妾朝云谪居惠州。</p>
<p>四月，</p>
<p>初食荔枝。</p>
<p>作《四月十一日初食荔支》诗。</p>
<p>是年，</p>
<p>苏轼友朋多遭贬黜。</p>
<p>晁补之自知齐州降通判南京，</p>
<p>黄庭坚贬黔州。</p>
<h4 id="临江仙-7">临江仙</h4>
<p>惠州改前韵</p>
<p>九十日春都过了，</p>
<p>贪忙何处追游。</p>
<p>三分春色一分愁。</p>
<p>雨翻榆荚阵，</p>
<p>风转柳花球。</p>
<p>我与使君皆白首，</p>
<p>休夸年少风流。</p>
<p>佳人斜倚合江楼。</p>
<p>水光都眼净，</p>
<p>山色总眉愁。</p>
<p>【校】毛本无题，后阕作“阆苑先生须自责，蟠桃动是千秋。不知人世苦厌求。东皇不拘束，肯为使君留”。</p>
<p>【注】案公以绍圣元年十月至惠州，此词当是次年乙亥春作。毛本异文，所谓前韵者也。</p>
<h4 id="人娇-2">人娇</h4>
<p>赠朝云</p>
<p>白发苍颜，</p>
<p>正是维摩境界。</p>
<p>空方丈、散花何碍。</p>
<p>朱唇箸点，</p>
<p>更髻鬟生采。</p>
<p>这些个、千生万生只在。</p>
<p>好事心肠，</p>
<p>著人情态。</p>
<p>闲窗下、敛云凝黛。</p>
<p>明朝端午，</p>
<p>待学纫兰为佩。</p>
<p>寻一首好诗，要书裙带。</p>
<p>【校】元本无题，“采”误作“菜”，从毛本。毛本“待”字脱。</p>
<p>【注】王《案》：乙亥五月作。</p>
<p>1096</p>
<p>丙子，宋哲宗绍圣三年，</p>
<p>61岁，</p>
<p>谪居惠州。</p>
<p>新年作诗，以居惠为乐，</p>
<p>“丰湖有藤菜，似可敌莼羹”。</p>
<p>四月，</p>
<p>食太守东堂将军树荔枝，</p>
<p>作诗“日啖荔枝三百颗，不辞长作岭南人”。</p>
<p>七月，</p>
<p>侍妾朝云卒，有诗、词悼之。</p>
<p>1097</p>
<p>丁丑，宋哲宗绍圣四年，</p>
<p>62岁（是年词无所考）。</p>
<p>闰二月，</p>
<p>苏轼责授琼州别驾，移昌化军（儋州）安置。</p>
<p>四月，</p>
<p>离惠州。</p>
<p>五月，</p>
<p>至藤州，与弟苏辙相遇。</p>
<p>六月，</p>
<p>二人同行至雷州方别，渡海赴琼州。</p>
<p>七月，</p>
<p>到昌化军，上谢表。</p>
<p>是年，</p>
<p>朝廷重贬“元祐党人”，</p>
<p>苏辙责授化州别驾、雷州安置，</p>
<p>张耒、晁补之亦谪降。</p>
<h4 id="西江月-8">西江月</h4>
<p>玉骨那愁瘴雾，</p>
<p>冰姿自有仙风。</p>
<p>海仙时遣探芳丛，</p>
<p>倒挂绿毛幺凤。</p>
<p>素面常嫌粉涴，</p>
<p>洗妆不褪唇红。</p>
<p>高情已逐晓云空，</p>
<p>不与梨花同梦。</p>
<p>【校】毛本题作“梅花”。“常”作“翻”。词注曰：惠州梅花上珍禽曰倒挂子，似绿毛凤而小。</p>
<p>【注】王《案》：丙子十月，梅开作。</p>
<p>《渔隐丛话》：《冷斋夜话》云，东坡在惠州，作梅词，时侍儿朝云新亡，其寓意为朝云作也。</p>
<p>1098</p>
<p>戊寅，宋哲宗元符元年，</p>
<p>63岁（是年词无所考），</p>
<p>谪居儋州，僦官舍数间以居。</p>
<p>朝廷初遣吕升卿、董必查访两广。</p>
<p>曾布以“升卿同二苏有切骨之怨”谏之。</p>
<p>遂止遣董必使广西。</p>
<p>董必遣人过儋，将苏轼逐出官舍。</p>
<p>苏轼遂买地城南，起屋五间，</p>
<p>当地士人畚土运甓以助之，</p>
<p>“屋成居其下，食芋饮水著书以为乐，</p>
<p>处之泰然，无迁谪意”。</p>
<p>三月，</p>
<p>苏辙自雷州移循州（龙川）安置。</p>
<p>是年，</p>
<p>朝廷置局编录司马光、吕公著、苏轼、苏辙等</p>
<p>“悖逆”罪状成书。</p>
<p>1099</p>
<p>己卯，宋哲宗元符二年，</p>
<p>64岁，</p>
<p>谪居海南，与当地士人、黎民交游。</p>
<p>春日，访黎子云、黎威、黎徽、黎先觉之舍，</p>
<p>黎家儿童口吹葱叶迎送。</p>
<p>又尝负大瓢行歌田间，</p>
<p>有老妇年七十，</p>
<p>谓东坡云：内翰昔日富贵，一场春梦。</p>
<p>苏轼深然之。</p>
<p>闰九月，</p>
<p>琼州人姜唐佐（君弼）来从学。</p>
<h4 id="减字木兰花-9">减字木兰花</h4>
<p>己卯儋耳春词</p>
<p>春牛春杖，</p>
<p>无限春风来海上。</p>
<p>便丐春工，</p>
<p>染得桃红似肉红。</p>
<p>春幡春胜，</p>
<p>一阵春风吹酒醒。</p>
<p>不似天涯，</p>
<p>卷起杨花似雪花。</p>
<p>【校】毛本题作“立春”。“丐”作“与”。</p>
<p>【注】《纪年录》：己卯立春日作。王《案》：丁丑四月，责授琼州别驾，昌化军安置。戊寅立春曰，作《减字木兰花》词。案王说即谓此词，云戊寅者误也。</p>
<p>1100</p>
<p>庚辰，宋哲宗元符三年，</p>
<p>65岁，</p>
<p>正月，</p>
<p>宋哲宗崩，宋徽宗即位，向太后同听政。</p>
<p>二月，</p>
<p>以徽宗登极恩移廉州安置，苏辙移永州，</p>
<p>秦观、张耒、晁补之、黄庭坚皆有新授。</p>
<p>三月，</p>
<p>姜唐佐辞归。</p>
<p>四月，</p>
<p>以生皇子恩，诏授舒州团练副使、永州居住，</p>
<p>苏辙移岳州。</p>
<p>六月，</p>
<p>苏轼离开海南，与秦观晤于雷州。</p>
<p>八月，</p>
<p>秦观卒于藤州。</p>
<p>十一月，</p>
<p>授朝奉郎、提举成都府玉局观、外州军任便居住。</p>
<p>是年，</p>
<p>苏轼北归。京师印本《东坡集》行世。</p>
<h4 id="鹧鸪天-1">鹧鸪天</h4>
<p>陈公密出侍儿素娘，歌《紫玉箫》曲劝老人酒，老人饮尽，为赋此词。</p>
<p>笑捻红梅亸翠翘，</p>
<p>扬州十里最妖娆。</p>
<p>夜来绮席亲曾见，</p>
<p>撮得精神滴滴娇。</p>
<p>娇后眼，舞时腰，</p>
<p>刘郎几度欲魂消。</p>
<p>明朝酒醒知何处，</p>
<p>肠断云间《紫玉箫》。</p>
<p>【校】元本《鹧鸪天》有“西塞山边”一首，毛注：“考是黄山谷作，今删去。”元本题“素娘”作“素姐”，从毛本。毛本“梅”作“牙”。</p>
<p>【注】王《案》：元符三年庚辰五月，告下，仍以琼州别驾廉州安置。七月，迁舒州团练副使，永州居住。十一月，复朝奉郎，提举成都玉局观，在外州军任便居住。十二月，抵韶州，陈公密出素娘佐酒，为赋《鹧鸪天》词。</p>
<h4 id="卷三">卷三</h4>
<p>1100年</p>
<p>庚辰（宋哲宗　元符三年）65岁</p>
<p>渡海帖（局部）此帖又名《致梦得秘校尺牍》，乃苏轼给赵梦得的信札。元符三年，苏轼移廉州安置，过澄迈而未遇赵梦得，作简留别。</p>
<p>1101</p>
<p>辛巳，宋徽宗建中靖国元年</p>
<p>66岁。</p>
<p>正月，</p>
<p>苏轼越南岭，北上。</p>
<p>五月，</p>
<p>至真州，与米芾相遇于白沙东园。</p>
<p>是月，体中微不佳，得暑疾，瘴毒大作。</p>
<p>米芾尝冒酷暑到东园送麦门冬饮子。</p>
<p>六月，</p>
<p>至常州，上表请老，以本官致仕。</p>
<p>七月二十八日，</p>
<p>卒于常州，卒前思弟辙。</p>
<p>遗言葬汝州。</p>
<p>其卒也，四方震悼。</p>
<p>1102</p>
<p>甲午，宋徽宗崇宁元年</p>
<p>四月，</p>
<p>苏轼之子苏迈、苏迨、苏过护父灵柩经淮汴赴汝州。</p>
<p>五月，</p>
<p>诏苏轼追贬崇信军节度行军司马。</p>
<p>闰六月，</p>
<p>葬于汝州郏城县小峨眉山，</p>
<p>苏辙作《亡兄子瞻端明墓志铭》。</p>
<p>1101年</p>
<p>辛巳（宋徽宗　建中靖国元年）66岁</p>
<p>江上帖此帖又名《邂逅帖》，为苏轼渡海北归，行至金陵写给世交杜孟坚的信，乃东坡传世墨宝之绝响。</p>
<h4 id="水龙吟-4">水龙吟</h4>
<p>小沟东接长江，</p>
<p>柳堤苇岸连云际。</p>
<p>烟村潇洒，人间一哄，</p>
<p>渔樵早市。</p>
<p>永昼端居，寸阴虚度，</p>
<p>了成何事。</p>
<p>但丝莼玉藕，珠粳锦鲤，</p>
<p>相留恋，又经岁。</p>
<p>因念浮丘旧侣，</p>
<p>惯瑶池、羽觞沉醉。</p>
<p>青鸾歌舞，铢衣摇曳，</p>
<p>壶中天地。</p>
<p>飘堕人间，步虚声断，</p>
<p>露寒风细。</p>
<p>抱素琴独向，银蟾影里，</p>
<p>此怀难寄。</p>
<p>【校】元本无。</p>
<h4 id="又-42">又</h4>
<p>露寒烟冷蒹葭老，</p>
<p>天外征鸿寥唳。</p>
<p>银河秋晚，长门灯悄，</p>
<p>一声初至。</p>
<p>应念潇湘，岸遥人静，</p>
<p>水多菰米。</p>
<p>□望极平田，徘徊欲下，</p>
<p>依前被，风惊起。</p>
<p>须信衡阳万里，</p>
<p>有谁家、锦书遥寄。</p>
<p>万重云外，斜行横阵，</p>
<p>才疏又缀。</p>
<p>仙掌月明，石头城下，</p>
<p>影摇寒水。</p>
<p>念征衣未捣，佳人拂杵，</p>
<p>有盈盈泪。</p>
<p>【校】元本无。毛本题作“咏雁”。“重”作“里”。</p>
<h4 id="满庭芳-5">满庭芳</h4>
<p>蜗角虚名，蝇头微利，</p>
<p>算来着甚干忙。</p>
<p>事皆前定，谁弱又谁强。</p>
<p>且趁闲身未老，</p>
<p>须放我、些子疏狂。</p>
<p>百年里，浑教是醉，</p>
<p>三万六千场。</p>
<p>思量，能几许，</p>
<p>忧愁风雨，一半相妨。</p>
<p>又何须抵死，说短论长。</p>
<p>幸对清风皓月，</p>
<p>苔茵展、云幕高张。</p>
<p>江南好，千钟美酒，</p>
<p>一曲《满庭芳》。</p>
<p>【校】毛本题作“或注警悟”。“须”作“尽”。</p>
<h4 id="永遇乐-2">永遇乐</h4>
<p>天末山横，半空箫鼓，</p>
<p>楼观高起。</p>
<p>指点裁成，东风满院，</p>
<p>总是新桃李。</p>
<p>纶巾羽扇，一尊饮罢，</p>
<p>目送断鸿千里。</p>
<p>揽清歌、余音不断，</p>
<p>缥缈尚萦流水。</p>
<p>年来自笑无情，何事犹有，</p>
<p>多情遗思。</p>
<p>绿鬓朱颜，匆匆拼了，</p>
<p>却记花前醉。</p>
<p>明年春到，重寻幽梦，</p>
<p>应在乱莺声里。</p>
<p>拍阑干、斜阳转处，</p>
<p>有谁共倚。</p>
<p>【校】案是阕又见叶梦得《石林词》，元本无，毛本题作“眺望”。</p>
<h4 id="雨中花慢-1">雨中花慢</h4>
<p>邃院重帘何处，惹得多情，</p>
<p>愁对风光。</p>
<p>睡起酒阑花谢，蝶乱蜂忙。</p>
<p>今夜何人，吹笙北岭，</p>
<p>待月西厢。</p>
<p>空怅望处，一株红杏，</p>
<p>斜倚低墙。</p>
<p>羞颜易变，傍人先觉，</p>
<p>到处被著猜防。</p>
<p>谁信道、些儿恩爱，</p>
<p>无限凄凉。</p>
<p>好事若无间阻，</p>
<p>幽欢却是寻常。</p>
<p>一般滋味，就中香美，</p>
<p>除是偷尝。</p>
<p>【校】元本无。</p>
<h4 id="又-43">又</h4>
<p>嫩脸羞蛾因甚，化作行云，</p>
<p>却返巫阳。</p>
<p>但有寒灯孤枕，皓月空床。</p>
<p>长记当初，乍谐云雨，</p>
<p>便学鸾凰。</p>
<p>又岂料正好，</p>
<p>三春桃李，一夜风霜。</p>
<p>丹青□画，无言无笑，</p>
<p>看了漫结愁肠。</p>
<p>襟袖上、犹存残黛，</p>
<p>渐减余香。</p>
<p>一自醉中忘了，</p>
<p>奈何酒后思量。</p>
<p>算应负你，枕前珠泪，</p>
<p>万点千行。</p>
<p>【校】元本无。</p>
<h4 id="一丛花">一丛花</h4>
<p>初春病起</p>
<p>今年春浅腊侵年，</p>
<p>冰雪破春妍。</p>
<p>东风有信无人见，</p>
<p>露微意、柳际花边。</p>
<p>寒夜纵长，孤衾易暖，</p>
<p>钟鼓渐清圆。</p>
<p>朝来初日半衔山，</p>
<p>楼阁淡疏烟。</p>
<p>游人便作寻芳计，</p>
<p>小桃杏、应已争先。</p>
<p>衰病少悰，疏慵自放，</p>
<p>惟爱日高眠。</p>
<p>【校】毛本“悰”作“情”。</p>
<h4 id="三部乐">三部乐</h4>
<p>美人如月，乍见掩暮云，</p>
<p>更增妍绝。</p>
<p>算应无恨，安用阴晴圆缺。</p>
<p>娇甚空只成愁，</p>
<p>待下床又懒，未语先咽。</p>
<p>数日不来，</p>
<p>落尽一庭红叶。</p>
<p>今朝置酒强起，</p>
<p>问为谁减动，一分香雪。</p>
<p>何事散花却病，维摩无疾，</p>
<p>却低眉、惨然不答。</p>
<p>唱《金缕》、一声怨切。</p>
<p>堪折便折，</p>
<p>且惜取、年少花发。</p>
<p>【校】毛本题作“情景”。“年少”作“少年”。</p>
<h4 id="无愁可解">无愁可解</h4>
<p>国工花日新作越调《解愁》，洛阳刘几伯寿闻而悦之，戏作俚语之词，天下传咏，以为几于达者。龙丘子犹笑之：“此虽免乎愁，犹有所解也。若夫游于自然而托于不得已，人乐亦乐，人愁亦愁，彼且恶乎解哉？”乃反其词，作《无愁可解》云。</p>
<p>光景百年，看便一世，</p>
<p>生来不识愁味。</p>
<p>问愁何处来，</p>
<p>更开解个甚底。</p>
<p>万事从来风过耳，</p>
<p>何用不着心里。</p>
<p>你唤做、展却眉头，</p>
<p>便是达者，也则恐未。</p>
<p>此理，本不通言，</p>
<p>何曾道、欢游胜如名利。</p>
<p>道即浑是错，</p>
<p>不道如何即是。</p>
<p>这里元无我与你，</p>
<p>甚唤做、物情之外。</p>
<p>若须待醉了，方开解时，</p>
<p>问无酒、怎生醉。</p>
<p>【校】毛本题小有讹异。“头”字脱，“即”作“则”。</p>
<p>【注】《风月堂诗话》：刘伯寿，洛阳九老之一也。筑室嵩山玉华峰下，号玉华庵主。《避暑录话》：刘几在神宗时，与范蜀公重定大乐。洛阳花品曰状元红，为一时之冠。乐工花日新能为新声，汴妓郜懿以色著，秘监致仕刘伯寿精音律。熙宁中，几携花日新就郜懿家赏花欢咏，乃撰此曲。</p>
<h4 id="贺新郎">贺新郎</h4>
<p>乳燕飞华屋，</p>
<p>悄无人、桐阴转午，</p>
<p>晚凉新浴。</p>
<p>手弄生绡白团扇，</p>
<p>扇手一时似玉。</p>
<p>渐困倚、孤眠清熟。</p>
<p>帘外谁来推绣户，</p>
<p>枉教人梦断瑶台曲。</p>
<p>又却是，风敲竹。</p>
<p>石榴半吐红巾蹙。</p>
<p>待浮花、浪蕊都尽，</p>
<p>伴君幽独。</p>
<p>秾艳一枝细看取，</p>
<p>芳心千重似束。</p>
<p>又恐被、秋风惊绿。</p>
<p>花前对酒不忍触。</p>
<p>共粉泪，两簌簌。</p>
<p>若待得君来向此，</p>
<p>【校】毛本题作“余倅杭日，府僚湖中高会，群妓毕集，惟秀兰不来，营将督之再三乃来。仆问其故，答曰：沐浴倦卧，忽有扣门声，急起询之，乃营将催督也。整妆趋命，不觉稍迟。时府僚有属意于兰者，见其不来，恚恨不已，云必有私事。秀兰含泪力辩，而仆亦从旁冷语阴为之解，府僚终不释然也。适榴花开盛，秀兰以一枝借手献坐中。府僚愈怒，责其不恭。秀兰进退无据，但低首垂泪而已。仆乃作一曲名贺新凉，令秀兰歌以侑觞。声容妙绝，府僚大悦，剧饮而罢”。案此说出《古今词话》。</p>
<h4 id="哨遍-1">哨遍</h4>
<p>睡起画堂，银蒜押帘，</p>
<p>珠幕云垂地。</p>
<p>初雨歇，洗出碧罗天，</p>
<p>正溶溶养花天气。</p>
<p>一霎暖风回芳草，</p>
<p>荣光浮动，卷皱银塘水。</p>
<p>方杏靥匀酥，</p>
<p>花须吐绣，园林排比红翠。</p>
<p>见乳燕捎蝶过繁枝，</p>
<p>忽一线炉香逐游丝。</p>
<p>昼永人闲，独立斜阳，</p>
<p>晚来情味。</p>
<p>便乘兴携将佳丽，</p>
<p>深入芳菲里。</p>
<p>拨胡琴语，</p>
<p>轻拢漫捻总伶俐。</p>
<p>看紧约罗裙，急趣檀板，</p>
<p>《霓裳》入破惊鸿起。</p>
<p>颦月临眉，醉霞横脸，</p>
<p>歌声悠扬云际。</p>
<p>任满头红雨落花飞。</p>
<p>渐鹊楼西玉蟾低，</p>
<p>尚徘徊、未尽欢意。</p>
<p>君看今古悠悠，</p>
<p>浮幻人间世。</p>
<p>这些百岁光阴几日，</p>
<p>三万六千而已。</p>
<p>醉乡路稳不妨行，</p>
<p>但人生、要适情耳。</p>
<p>【校】毛本题作“春词”。元本“总伶俐”作“总利”，“浮幻”作“浮宦”，从毛本。毛本“排比红翠”作“翠红排比”，“落花飞”下衍“坠”字。</p>
<h4 id="木兰花令-3">木兰花令</h4>
<p>元宵似是欢游好，</p>
<p>何况公庭民讼少。</p>
<p>万家游赏上春台，</p>
<p>十里神仙迷海岛。</p>
<p>平原不似高阳傲，</p>
<p>促席雍容陪语笑。</p>
<p>坐中有客最多情，</p>
<p>不惜玉山拼醉倒。</p>
<p>【校】元本无。</p>
<h4 id="又-44">又</h4>
<p>经旬未识东君信，</p>
<p>一夕薰风来解愠。</p>
<p>红绡衣薄麦秋寒，</p>
<p>绿绮韵低梅雨润。</p>
<p>瓜头绿染山光嫩，</p>
<p>弄色金桃新傅粉。</p>
<p>日高慵卷水晶帘，</p>
<p>犹带春醪红玉困。</p>
<p>【校】元本无。</p>
<h4 id="又-45">又</h4>
<p>高平四面开雄垒，</p>
<p>三月风光初觉媚。</p>
<p>园中桃李使君家，</p>
<p>城上亭台游客醉。</p>
<p>歌翻杨柳金尊沸，</p>
<p>饮散凭阑无限意。</p>
<p>云深不见玉关遥，</p>
<p>草细山重残照里。</p>
<p>【校】元本无。</p>
<h4 id="西江月-9">西江月</h4>
<p>闻道双衔凤带，</p>
<p>不妨单著鲛绡。</p>
<p>夜香知与阿谁烧，</p>
<p>怅望水沉烟袅。</p>
<p>云鬓风前绿卷，</p>
<p>玉颜醉里红潮。</p>
<p>莫教空度可怜宵，</p>
<p>月与佳人共撩。</p>
<h4 id="又-46">又</h4>
<p>重九</p>
<p>点点楼头细雨，</p>
<p>重重江外平湖。</p>
<p>当年戏马会东徐，</p>
<p>今日凄凉南浦。</p>
<p>莫恨黄花未吐，</p>
<p>且教红粉相扶。</p>
<p>酒阑不必看茱萸，</p>
<p>俯仰人间今古。</p>
<h4 id="华胥引">华胥引</h4>
<p>平时十月幸兰汤，</p>
<p>玉甃琼梁。</p>
<p>五家车马如水，</p>
<p>珠玑满路旁。</p>
<p>翠华一去掩方床，</p>
<p>独留烟树苍苍。</p>
<p>至今清夜月，</p>
<p>依前过缭墙。</p>
<p>【校】毛本调作“华清引”，题作“感旧”，“兰”作“莲”，“前”作“旧”。</p>
<h4 id="苏幕遮">苏幕遮</h4>
<p>咏《选仙图》</p>
<p>暑笼晴，风解愠，</p>
<p>雨后余清，暗袭衣裾润。</p>
<p>一局选仙逃暑困，</p>
<p>笑指尊前，谁向青霄近。</p>
<p>整金盆，轮玉笋。</p>
<p>凤驾鸾车，谁敢争先进。</p>
<p>重五休言升最紧。</p>
<p>纵有碧油，到了输堂印。</p>
<p>【注】《湘烟录》：《郑氏书目》有《骰子选格》《汉官仪彩选》《新彩选》《文武彩选》《元丰官制彩选》《庆历彩选图》《寻仙彩选》《选仙格》《选佛图》。</p>
<h4 id="乌夜啼">乌夜啼</h4>
<p>莫怪归心速，</p>
<p>西湖自有蛾眉。</p>
<p>若见故人须细说，</p>
<p>白发倍当时。</p>
<p>小郑非常强记，</p>
<p>二南依旧能诗。</p>
<p>更有鲈鱼堪切脍，</p>
<p>儿辈莫教知。</p>
<p>【校】毛本题作“寄远”。“速”上有“甚”字。</p>
<h4 id="临江仙-8">临江仙</h4>
<p>诗句端来磨我钝，</p>
<p>钝锥不解生铓。</p>
<p>欢颜为我解冰霜。</p>
<p>酒阑清梦觉，</p>
<p>春草满池塘。</p>
<p>应念雪堂坡下老，</p>
<p>昔年共采芸香。</p>
<p>功成名遂早还乡。</p>
<p>回车来过我，</p>
<p>乔木拥千章。</p>
<p>【校】毛本题作“赠送”。“端”作“揣”。</p>
<h4 id="又-47">又</h4>
<p>送王缄</p>
<p>忘却成都来十载，</p>
<p>因君未免思量。</p>
<p>凭将清泪洒江阳。</p>
<p>故山知好在，</p>
<p>孤客自悲凉。</p>
<p>坐上别愁君未见，</p>
<p>归来欲断无肠。</p>
<p>殷勤且更尽离觞。</p>
<p>此身如传舍，</p>
<p>何处是吾乡？</p>
<h4 id="又-48">又</h4>
<p>夜到扬州，席上作。</p>
<p>尊酒何人怀李白，</p>
<p>草堂遥指江东。</p>
<p>珠帘十里卷香风。</p>
<p>花开花谢，离恨几千重。</p>
<p>轻舸渡江连夜到，</p>
<p>一时惊笑衰容。</p>
<p>语音犹自带吴侬。</p>
<p>夜阑对酒，依旧梦魂中。</p>
<p>【校】毛本“花谢”作“花又谢”，“对酒”作“相对处”。</p>
<h4 id="又-49">又</h4>
<p>冬夜夜寒冰合井，</p>
<p>画堂明月侵帏。</p>
<p>青明灭照悲啼。</p>
<p>青挑欲尽，</p>
<p>粉泪裛还垂。</p>
<p>未尽一尊先掩泪，</p>
<p>歌声半带清悲。</p>
<p>情声两尽莫相违。</p>
<p>欲知肠断处，</p>
<p>梁上暗尘飞。</p>
<h4 id="又-50">又</h4>
<p>赠王友道</p>
<p>谁道东阳都瘦损，</p>
<p>凝然点漆精神。</p>
<p>瑶林终自隔风尘。</p>
<p>试看披鹤氅，</p>
<p>仍是谪仙人。</p>
<p>省可清言挥玉麈，</p>
<p>真须保器全真。</p>
<p>风流何似道家纯。</p>
<p>不应同蜀客，</p>
<p>惟爱卓文君。</p>
<p>【校】元本无。</p>
<h4 id="又-51">又</h4>
<p>昨夜渡江何处宿，</p>
<p>望中疑是秦淮。</p>
<p>月明谁起笛中哀。</p>
<p>多情王谢女，</p>
<p>相逐过江来。</p>
<p>云雨未成还又散，</p>
<p>思量好事难谐。</p>
<p>凭陵急桨两相催。</p>
<p>想伊归去后，</p>
<p>应似我情怀。</p>
<p>【校】元本无。</p>
<h4 id="渔家傲-4">渔家傲</h4>
<p>送张元康省亲秦州</p>
<p>一曲《阳关》情几许，</p>
<p>知君欲向秦川去。</p>
<p>白马皂貂留不住。</p>
<p>回首处，</p>
<p>孤城不见天霏雾。</p>
<p>到日长安花似雨，</p>
<p>故关杨柳初飞絮。</p>
<p>渐见靴刀迎夹路。</p>
<p>谁得似，</p>
<p>风流膝上王文度。</p>
<p>【校】元本题末有“或作秦亭”四字。毛本题“康”作“唐”。“霏”作“霖”。</p>
<h4 id="又-52">又</h4>
<p>临水纵横回晚鞚，</p>
<p>归来转觉情怀动。</p>
<p>梅笛烟中闻几弄。</p>
<p>秋阴重，</p>
<p>西山雪淡云凝冻。</p>
<p>美酒一杯谁与共，</p>
<p>尊前舞雪狂歌送。</p>
<p>腰跨金鱼旌旆拥。</p>
<p>将何用，</p>
<p>只堪妆点浮生梦。</p>
<p>【校】元本无。</p>
<h4 id="定风波-6">定风波</h4>
<p>重阳括杜牧之诗</p>
<p>与客携壶上翠微，</p>
<p>江涵秋影雁初飞。</p>
<p>尘世难逢开口笑，</p>
<p>年少，</p>
<p>菊花须插满头归。</p>
<p>酩酊但酬佳节了，</p>
<p>云峤，登临不用怨斜晖。</p>
<p>古往今来谁不老，</p>
<p>多少，</p>
<p>牛山何必更沾衣。</p>
<p>【校】元本题作“重阳”，从毛本。</p>
<p>【注】杜牧《九日齐安登高》诗：“江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临怨落晖。古往今来只如此，牛山何必泪沾衣。”</p>
<h4 id="又-53">又</h4>
<p>莫怪鸳鸯绣带长，</p>
<p>腰轻不胜舞衣裳。</p>
<p>薄幸只贪游冶去，</p>
<p>何处，</p>
<p>垂杨系马恣轻狂。</p>
<p>花谢絮飞春又尽，</p>
<p>堪恨，断弦尘管伴啼妆。</p>
<p>不信归来但自看，</p>
<p>怕见，</p>
<p>为郎憔悴却羞郎。</p>
<p>【校】毛本题作“感旧”。</p>
<h4 id="又-54">又</h4>
<p>咏红梅</p>
<p>好睡慵开莫厌迟，</p>
<p>自怜冰脸不时宜。</p>
<p>偶作小红桃杏色，</p>
<p>闲雅，</p>
<p>尚余孤瘦雪霜姿。</p>
<p>休把闲心随物态，</p>
<p>何事，酒生微晕沁瑶肌。</p>
<p>诗老不知梅格在，</p>
<p>吟咏，</p>
<p>更看绿叶与青枝。</p>
<h4 id="南乡子-7">南乡子</h4>
<p>冰雪透香肌，</p>
<p>姑射仙人不似伊。</p>
<p>濯锦江头新样锦，</p>
<p>非宜，</p>
<p>故着寻常淡薄衣。</p>
<p>暖日下重帏，</p>
<p>春睡香凝索起迟。</p>
<p>曼倩风流缘底事，</p>
<p>当时，</p>
<p>爱被西真唤作儿。</p>
<p>【校】毛本题作“有感”。</p>
<h4 id="又-55">又</h4>
<p>双荔支</p>
<p>天与化工知，</p>
<p>赐得衣裳总是绯。</p>
<p>每向华堂深处见，</p>
<p>怜伊，</p>
<p>两个心肠一片儿。</p>
<p>自小便相随，</p>
<p>绮席歌筵不暂离。</p>
<p>苦恨人人分拆破，</p>
<p>东西，</p>
<p>怎得成双似旧时。</p>
<p>【校】毛本“拆”作“析”。</p>
<h4 id="又-56">又</h4>
<p>集句</p>
<p>寒玉细凝肤吴融，</p>
<p>清歌一曲倒金壶郑谷。</p>
<p>冶叶倡条遍相识李商隐，</p>
<p>争如，</p>
<p>豆蔻花梢二月初杜牧。</p>
<p>年少即须臾白居易，</p>
<p>芳时偷得醉工夫白居易。</p>
<p>罗帐细垂银烛背韩偓，</p>
<p>欢娱，</p>
<p>豁得平生俊气无杜牧。</p>
<h4 id="又-57">又</h4>
<p>怅望送春杯杜牧，</p>
<p>渐老逢春能几回杜甫。</p>
<p>花满楚城愁远别许浑，</p>
<p>伤怀，</p>
<p>何况清丝急管催刘禹锡。</p>
<p>吟断望乡台李商隐，</p>
<p>万里归心独上来许浑。</p>
<p>景物登临闲始见杜牧，</p>
<p>徘徊，</p>
<p>一寸相思一寸灰李商隐。</p>
<h4 id="又-58">又</h4>
<p>何处倚阑干杜牧，</p>
<p>弦管高楼月正圆杜牧。</p>
<p>胡蝶梦中家万里崔涂，</p>
<p>依然，</p>
<p>老去愁来强自宽杜甫。</p>
<p>明镜借红颜李商隐，</p>
<p>须著人间比梦间韩愈。</p>
<p>蜡烛半笼金翡翠李商隐，</p>
<p>更阑，</p>
<p>绣被焚香独自眠李商隐。</p>
<p>【校】右（集句）三首元本无注，从毛本。</p>
<h4 id="菩萨蛮-6">菩萨蛮</h4>
<p>七夕朝天门上作。</p>
<p>画檐初挂弯弯月，</p>
<p>孤光未满先忧缺。</p>
<p>遥认玉帘钩，</p>
<p>天孙梳洗楼。</p>
<p>佳人言语好，</p>
<p>不愿求新巧。</p>
<p>此恨固应知，</p>
<p>愿人无别离。</p>
<p>【校】毛本题作“新月”，“遥”作“还”。</p>
<h4 id="又-59">又</h4>
<p>七夕</p>
<p>风回仙驭云开扇，</p>
<p>更阑月堕星河转。</p>
<p>枕上梦魂惊，</p>
<p>晓来疏雨零。</p>
<p>相逢虽草草，</p>
<p>长共天难老。</p>
<p>终不羡人间，</p>
<p>人间日似年。</p>
<p>【校】毛本“驭云”二字阙。“堕”作“坠”，“来”作“檐”，“日”作“夜”。</p>
<h4 id="又-60">又</h4>
<p>城隅静女何人见，</p>
<p>先生日夜歌彤管。</p>
<p>谁识蔡姬贤，</p>
<p>江南顾彦先。</p>
<p>先生那久困，</p>
<p>汤沐须名郡。</p>
<p>惟有谢夫人，</p>
<p>从来是拟伦。</p>
<p>【校】毛本题作“有寄”。“是”作“见”。</p>
<h4 id="又-61">又</h4>
<p>绣帘高卷倾城出，</p>
<p>灯前潋滟横波溢。</p>
<p>皓齿发清歌，</p>
<p>春愁入翠蛾。</p>
<p>凄音休怨乱，</p>
<p>我已无肠断。</p>
<p>遗响下清虚，</p>
<p>累累一串珠。</p>
<p>【校】毛本题作“歌妓”。“愁”作“山”，“我已”二句作“我已先偷玩，梅萼月窗虚”。</p>
<h4 id="又-62">又</h4>
<p>回文</p>
<p>落花闲院春衫薄，</p>
<p>薄衫春院闲花落。</p>
<p>迟日恨依依，</p>
<p>依依恨日迟。</p>
<p>梦回莺舌弄，</p>
<p>弄舌莺回梦。</p>
<p>邮便问人羞，</p>
<p>羞人问便邮。</p>
<h4 id="又-63">又</h4>
<p>火云凝汗挥珠颗，</p>
<p>颗珠挥汗凝云火。</p>
<p>琼暖碧纱轻，</p>
<p>轻纱碧暖琼。</p>
<p>晕腮嫌枕印，</p>
<p>印枕嫌腮晕。</p>
<p>闲照晚妆残，</p>
<p>残妆晚照闲。</p>
<p>【校】毛本题作“夏景回文”。</p>
<h4 id="又-64">又</h4>
<p>峤南江浅红梅小，</p>
<p>小梅红浅江南峤。</p>
<p>窥我向疏篱，</p>
<p>篱疏向我窥。</p>
<p>老人行即到，</p>
<p>到即行人老。</p>
<p>离别惜残枝，</p>
<p>枝残惜别离。</p>
<p>【校】毛本题作“回文”。</p>
<h4 id="又-65">又</h4>
<p>回文四时闺怨</p>
<p>翠鬟斜幔云垂耳，</p>
<p>耳垂云幔斜鬟翠。</p>
<p>春晚睡昏昏，</p>
<p>昏昏睡晚春。</p>
<p>细花梨雪坠，</p>
<p>坠雪梨花细。</p>
<p>颦浅念谁人，</p>
<p>人谁念浅颦。</p>
<p>【校】毛本题作“回文春闺怨”。</p>
<h4 id="又-66">又</h4>
<p>柳庭风静人眠昼，</p>
<p>昼眠人静风庭柳。</p>
<p>香汗薄衫凉，</p>
<p>凉衫薄汗香。</p>
<p>手红冰碗藕，</p>
<p>藕碗冰红手。</p>
<p>郎笑藕丝长，</p>
<p>长丝藕笑郎。</p>
<p>【校】毛本题作“回文夏闺怨”。二“碗”字俱作“腕”。</p>
<h4 id="又-67">又</h4>
<p>井桐双照新妆冷，</p>
<p>冷妆新照双桐井。</p>
<p>羞对井花愁，</p>
<p>愁花井对羞。</p>
<p>影孤怜夜永，</p>
<p>永夜怜孤影。</p>
<p>楼上不宜秋，</p>
<p>秋宜不上楼。</p>
<p>【校】毛本题作“回文秋闺怨”。“桐”作“梧”，“秋”作“愁”。</p>
<h4 id="又-68">又</h4>
<p>雪花飞暖融香颊，</p>
<p>颊香融暖飞花雪。</p>
<p>欺雪任单衣，</p>
<p>衣单任雪欺。</p>
<p>别时梅子结，</p>
<p>结子梅时别。</p>
<p>归不恨开迟，</p>
<p>迟开恨不归。</p>
<p>【校】毛本题作“回文冬闺怨”。</p>
<h4 id="又-69">又</h4>
<p>娟娟侵鬓妆痕浅，</p>
<p>双颦相媚弯如翦。</p>
<p>一瞬百般宜，</p>
<p>无论笑与啼。</p>
<p>酒阑思翠被，</p>
<p>特故腾腾地。</p>
<p>生怕促归轮，</p>
<p>微波先泥人。</p>
<p>【校】元本无。</p>
<h4 id="又-70">又</h4>
<p>咏足</p>
<p>涂香莫惜莲承步，</p>
<p>长愁罗袜凌波去。</p>
<p>只见舞回风，</p>
<p>都无行处踪。</p>
<p>偷穿宫样稳，</p>
<p>并立双趺困。</p>
<p>纤妙说应难，</p>
<p>须从掌上看。</p>
<p>【校】元本无。</p>
<h4 id="又-71">又</h4>
<p>玉镮坠耳黄金饰，</p>
<p>轻衫罩体香罗碧。</p>
<p>缓步困春醪，</p>
<p>春融脸上桃。</p>
<p>花钿从委地，</p>
<p>谁与郎为意。</p>
<p>长爱月华清，</p>
<p>此时憎月明。</p>
<p>【校】元本无。</p>
<h4 id="浣溪沙-11">浣溪沙</h4>
<p>重九</p>
<p>珠桧丝杉冷欲霜，</p>
<p>山城歌舞助凄凉。</p>
<p>且餐山色饮湖光。</p>
<p>共挽朱留半日，</p>
<p>强揉青蕊作重阳。</p>
<p>不知明日为谁黄。</p>
<p>【校】毛本题作“九月九日二首”。</p>
<h4 id="又-72">又</h4>
<p>霜鬓真堪插拒霜，</p>
<p>哀弦危柱作《伊》《凉》。</p>
<p>暂时流转为风光。</p>
<p>未遣清尊空北海，</p>
<p>莫因长笛赋山阳。</p>
<p>金钗玉腕泻鹅黄。</p>
<p>【校】元本“哀”作“衰”，从毛本。毛本题作“和前韵”。</p>
<h4 id="又-73">又</h4>
<p>傅粉郎君又粉奴，</p>
<p>莫教施粉与施朱。</p>
<p>自然冰玉照香酥。</p>
<p>有客能为《神女赋》，</p>
<p>凭君送与雪儿书。</p>
<p>梦魂东去觅桑榆。</p>
<p>【校】毛本题作“有感”。</p>
<h4 id="又-74">又</h4>
<p>咏橘</p>
<p>菊暗荷枯一夜霜，</p>
<p>新苞绿叶照林光。</p>
<p>竹篱茅舍出青黄。</p>
<p>香雾噀人惊半破，</p>
<p>清泉流齿怯初尝。</p>
<p>吴姬三日手犹香。</p>
<h4 id="又-75">又</h4>
<p>道字娇讹语未成，</p>
<p>未应春阁梦多情。</p>
<p>朝来何事绿鬟倾。</p>
<p>彩索身轻长趁燕，</p>
<p>红窗睡重不闻莺。</p>
<p>困人天气近清明。</p>
<p>【校】毛本题作“春情”。“语”作“苦”。</p>
<h4 id="又-76">又</h4>
<p>桃李溪边驻画轮，</p>
<p>鹧鸪声里倒清尊。</p>
<p>夕阳虽好近黄昏。</p>
<p>香在衣裳妆在臂，</p>
<p>水连芳草月连云。</p>
<p>几时归去不销魂。</p>
<p>【校】毛本题作“春情”。“时”作“人”。</p>
<h4 id="又-77">又</h4>
<p>四面垂杨十里荷，</p>
<p>问云何处最花多？</p>
<p>画楼南畔夕阳过。</p>
<p>天气乍凉人寂寞，</p>
<p>光阴须得酒消磨。</p>
<p>且来花里听笙歌。</p>
<p>【校】毛本题作“荷花”。“过”作“和”。</p>
<h4 id="又-78">又</h4>
<p>怪见眉间一点黄，</p>
<p>诏书催发羽书忙。</p>
<p>从教娇泪洗红妆。</p>
<p>上殿云霄生羽翼，</p>
<p>论兵齿颊带风霜。</p>
<p>归来衫袖有天香。</p>
<p>【校】毛本题作“有赠”。“怪”作“惟”。</p>
<h4 id="又-79">又</h4>
<p>送梅庭老赴上党学官</p>
<p>门外东风雪洒裾，</p>
<p>山头回首望三吴。</p>
<p>不应弹铗为无鱼。</p>
<p>上党从来天下脊，</p>
<p>先生元是古之儒。</p>
<p>时平不用鲁连书。</p>
<p>【校】毛本题“上党”作“潞州”。</p>
<h4 id="又-80">又</h4>
<p>端午</p>
<p>轻汗微微透碧纨，</p>
<p>明朝端午浴芳兰。</p>
<p>流香涨腻满晴川。</p>
<p>彩线轻缠红玉臂，</p>
<p>小符斜挂绿云鬟。</p>
<p>佳人相见一千年。</p>
<h4 id="又-81">又</h4>
<p>徐邈能中酒圣贤，</p>
<p>刘伶席地幕青天。</p>
<p>潘郎白璧为谁连？</p>
<p>无可奈何新白发，</p>
<p>不如归去旧青山。</p>
<p>恨无人借买山钱。</p>
<p>【校】毛本题作“感旧”。</p>
<h4 id="又-82">又</h4>
<p>倾盖相逢胜白头，</p>
<p>故山空复梦松楸。</p>
<p>此心安处是菟裘。</p>
<p>卖剑买牛吾欲老，</p>
<p>乞浆得酒更何求。</p>
<p>愿为同社宴春秋。</p>
<p>【校】毛本题作“自适”，“吾”作“真”，“同”作“辞”。</p>
<h4 id="又-83">又</h4>
<p>炙手无人傍屋头，</p>
<p>萧萧晚雨脱梧楸。</p>
<p>谁怜季子敝貂裘。</p>
<p>顾我已无当世望，</p>
<p>似君须向古人求。</p>
<p>岁寒松柏肯惊秋。</p>
<p>【校】毛本题作“寓意和前韵”。</p>
<h4 id="又-84">又</h4>
<p>画隼横江喜再游，</p>
<p>老鱼跳槛识清讴。</p>
<p>流年未肯付东流。</p>
<p>黄菊篱边无怅望，</p>
<p>白云乡里有温柔。</p>
<p>挽回霜鬓莫教休。</p>
<p>【校】毛本题作“即事”。</p>
<h4 id="又-85">又</h4>
<p>入袂轻风不破尘，</p>
<p>玉簪犀璧醉佳辰。</p>
<p>一番红粉为谁新？</p>
<p>团扇不堪题往事，</p>
<p>柳丝那解系行人。</p>
<p>酒阑滋味似残春。</p>
<p>【校】元本“风”作“飘”，从毛本。毛本题作“端午”，“不堪”作“只堪”。</p>
<h4 id="又-86">又</h4>
<p>风卷珠帘自上钩，</p>
<p>萧萧乱叶报新秋。</p>
<p>独携纤手上高楼。</p>
<p>缺月向人舒窈窕，</p>
<p>三星当户照绸缪。</p>
<p>香生雾縠见纤柔。</p>
<p>【校】毛本题作“新秋”。</p>
<h4 id="又-87">又</h4>
<p>玄真子渔父云，西塞山边白鸟飞，桃花流水鳜鱼肥。青箬笠，绿蓑衣，斜风细雨不须归。此语妙绝，恨莫能歌者，故增数语，令以《浣溪沙》歌之。</p>
<p>西塞山边白鹭飞，</p>
<p>散花洲外片帆微。</p>
<p>桃花流水鳜鱼肥。</p>
<p>自庇一身青箬笠，</p>
<p>相随到处绿蓑衣。</p>
<p>斜风细雨不须归。</p>
<p>【校】元本无题，从毛本。毛本注云：“或刻黄山谷。”</p>
<h4 id="又-88">又</h4>
<p>方响</p>
<p>花满银塘水漫流，</p>
<p>犀槌玉板奏《凉州》。</p>
<p>顺风环佩过秦楼。</p>
<p>远汉碧云轻漠漠，</p>
<p>今宵人在鹊桥头。</p>
<p>一声敲彻绛河秋。</p>
<p>【校】元本无。</p>
<h4 id="又-89">又</h4>
<p>几共查梨到雪霜，</p>
<p>一经题品便生光。</p>
<p>木奴何处避雌黄。</p>
<p>北客有来初未识，</p>
<p>南金无价喜新尝。</p>
<p>含滋嚼句齿牙香。</p>
<p>【校】元本无。</p>
<h4 id="又-90">又</h4>
<p>山色横侵蘸晕霞，</p>
<p>湘川风静吐寒花。</p>
<p>远林屋散尚啼鸦。</p>
<p>梦到故园多少路，</p>
<p>酒醒南望隔天涯。</p>
<p>月明千里照平沙。</p>
<p>【校】元本无。</p>
<h4 id="又-91">又</h4>
<p>晚菊花前敛翠蛾，</p>
<p>挼花传酒缓声歌。</p>
<p>柳枝团扇别离多。</p>
<p>拥髻凄凉论旧事，</p>
<p>曾随织女度银梭。</p>
<p>当年今夕奈愁何。</p>
<p>【校】元本无。毛本题作“重阳”。</p>
<h4 id="南歌子-6">南歌子</h4>
<p>日薄花房绽，</p>
<p>风和麦浪轻。</p>
<p>夜来微雨洗郊坰，</p>
<p>正是一年春好近清明。</p>
<p>已改煎茶火，</p>
<p>犹调入粥饧。</p>
<p>使君高会有余清，</p>
<p>此乐无声无味最难名。</p>
<p>【校】毛本题作“晚春”。</p>
<h4 id="又-92">又</h4>
<p>师唱谁家曲，</p>
<p>宗风嗣阿谁？</p>
<p>借君拍板与门槌，</p>
<p>我也逢场作戏莫相疑。</p>
<p>溪女方偷眼，</p>
<p>山僧莫皱眉。</p>
<p>却愁弥勒下生迟，</p>
<p>不见老婆三五少年时。</p>
<p>【校】元本题作“冷斋夜话：东坡镇钱塘，无日不在西湖。尝携妓谒大通禅师，大通愠于色，东坡作长短句，令妓歌之”。毛本略同，“皱”作“贬”。</p>
<p>【注】《诗集》查注：杭州净慈寺善本禅师，赐号大通禅师。《冷斋夜话》：仲殊和词曰：“解舞《清平乐》，如今说向谁？红炉片雪上钳锤，打就金毛狮子也堪疑。木女明开眼，泥人暗皱眉。蟠桃已是著花迟，不向东风一笑待何时。”</p>
<h4 id="又-93">又</h4>
<p>紫陌寻春去，</p>
<p>红尘拂面来。</p>
<p>无人不道看花回，</p>
<p>惟见石榴新蕊一枝开。</p>
<p>冰簟堆云髻，</p>
<p>金尊滟玉醅。</p>
<p>绿阴青子莫相催，</p>
<p>留取红巾千点照池台。</p>
<p>【校】毛本题作“暮春”。</p>
<h4 id="又-94">又</h4>
<p>笑怕蔷薇罥，</p>
<p>行忧宝瑟僵。</p>
<p>美人依约在西厢，</p>
<p>只恐暗中迷路认余香。</p>
<p>午夜风翻幔，</p>
<p>三更月到床。</p>
<p>簟纹如水玉肌凉，</p>
<p>何物与侬归去有残妆。</p>
<p>【校】毛本题作“有感”。</p>
<h4 id="又-95">又</h4>
<p>寸恨谁云短，</p>
<p>绵绵岂易裁。</p>
<p>半年眉绿未曾开，</p>
<p>明月好风闲处是人猜。</p>
<p>春雨消残冻，</p>
<p>温风到冷灰。</p>
<p>尊前一曲为谁回，</p>
<p>留取曲中一拍待君来。</p>
<p>【校】毛本题作“感旧”。“回”作“哉”。</p>
<h4 id="又-96">又</h4>
<p>楚守周豫出舞鬟</p>
<p>绀绾双蟠髻，</p>
<p>云攲小偃巾。</p>
<p>轻盈红脸小腰身，</p>
<p>叠鼓忽催花拍斗精神。</p>
<p>空阔轻红歇，</p>
<p>风和约柳春。</p>
<p>蓬山才调更清新，</p>
<p>胜似缠头千锦共藏珍。</p>
<p>【校】毛本题“舞鬟”下有“因作二首赠之”六字。</p>
<h4 id="又-97">又</h4>
<p>琥珀装腰佩，</p>
<p>龙香入领巾。</p>
<p>只应飞燕是前身，</p>
<p>共看剥葱纤手舞凝神。</p>
<p>柳絮风前转，</p>
<p>梅花雪里春。</p>
<p>鸳鸯翡翠两争新，</p>
<p>但得周郎一顾胜珠珍。</p>
<p>【校】毛本题作“同前”。</p>
<h4 id="又-98">又</h4>
<p>云鬓裁新绿，</p>
<p>霞衣曳晓红。</p>
<p>待歌凝立翠筵中，</p>
<p>一朵彩云何事下巫峰。</p>
<p>趁拍鸾飞镜，</p>
<p>回身燕漾空。</p>
<p>莫翻红袖过帘栊，</p>
<p>怕被杨花勾引嫁东风。</p>
<p>【校】元本无。毛本题作“舞妓”。</p>
<h4 id="又-99">又</h4>
<p>见说东园好，</p>
<p>能消北客愁。</p>
<p>虽非吾土且登楼，</p>
<p>行尽江南南岸此淹留。</p>
<p>短日明枫缬，</p>
<p>清霜暗菊球。</p>
<p>流年回首付东流，</p>
<p>凭仗挽回潘鬓莫教秋。</p>
<p>【校】元本无。</p>
<h4 id="江城子-8">江城子</h4>
<p>银涛无际卷蓬瀛。</p>
<p>落霞明，暮云平。</p>
<p>曾见青鸾，紫凤下层城。</p>
<p>二十五弦弹不尽，</p>
<p>空感慨，惜离情。</p>
<p>苍梧烟水断归程。</p>
<p>卷霓旌，为谁迎？</p>
<p>空有千行，流泪寄幽贞。</p>
<p>舞罢鱼龙云海晚，</p>
<p>千古恨，入江声。</p>
<p>【校】案是阕又见《石林词》，元本无。</p>
<h4 id="又-100">又</h4>
<p>墨云拖雨过西楼。</p>
<p>水东流，晚烟收。</p>
<p>柳外残阳，回照动帘钩。</p>
<p>今夜巫山真个好，</p>
<p>花未落，酒新。</p>
<p>美人微笑转星眸。</p>
<p>月华羞，捧金瓯。</p>
<p>歌扇萦风，吹散一春愁。</p>
<p>试问江南诸伴侣，</p>
<p>谁似我，醉扬州。</p>
<p>【校】元本无。毛本“”作“刍”。</p>
<h4 id="又-101">又</h4>
<p>腻红匀脸衬檀唇。</p>
<p>晚妆新，暗伤春。</p>
<p>手捻花枝，</p>
<p>谁会两眉颦。</p>
<p>连理带头双□□，</p>
<p>留待与，个中人。</p>
<p>淡烟笼月绣帘阴。</p>
<p>画堂深，夜沉沉。</p>
<p>谁道□□□系得人心。</p>
<p>一自绿窗偷见后，</p>
<p>便憔悴，到如今。</p>
<p>【校】元本无。</p>
<h4 id="蝶恋花-6">蝶恋花</h4>
<p>花褪残红青杏小。</p>
<p>燕子飞时，</p>
<p>绿水人家绕。</p>
<p>枝上柳绵吹又少，</p>
<p>天涯何处无芳草。</p>
<p>墙里秋千墙外道。</p>
<p>墙外行人，</p>
<p>墙里佳人笑。</p>
<p>笑渐不闻声渐悄，</p>
<p>多情却被无情恼。</p>
<p>【校】毛本题作“春景”。“子”作“小”。</p>
<h4 id="又-102">又</h4>
<p>代人赠别</p>
<p>一颗樱桃樊素口。</p>
<p>不要黄金，</p>
<p>只要人长久。</p>
<p>学画鸦儿犹未就，</p>
<p>眉间已作伤春皱。</p>
<p>扑蝶西园随伴走。</p>
<p>花落花开，</p>
<p>渐解相思瘦。</p>
<p>破镜重来人在否，</p>
<p>章台折尽青青柳。</p>
<p>【校】毛本题作“佳人”。二“要”字俱作“爱”，“间”作“尖”，“来”作“圆”。</p>
<h4 id="又-103">又</h4>
<p>春事阑珊芳草歇。</p>
<p>客里风光，</p>
<p>又过清明节。</p>
<p>小院黄昏人忆别，</p>
<p>落红处处闻啼。</p>
<p>咫尺江山分楚越。</p>
<p>目断魂销，</p>
<p>应是音尘绝。</p>
<p>梦破五更心欲折，</p>
<p>角声吹落梅花月。</p>
<p>【校】元本无。毛本题作“离别”。</p>
<h4 id="又-104">又</h4>
<p>同安生日放鱼，取《金光明经》救鱼事。</p>
<p>泛泛东风初破五。</p>
<p>江柳微黄，</p>
<p>万万千千缕。</p>
<p>佳气郁葱来绣户，</p>
<p>当年江上生奇女。</p>
<p>一盏寿觞谁与举。</p>
<p>三个明珠，</p>
<p>膝上王文度。</p>
<p>放尽穷鳞看圉圉，</p>
<p>天公为下曼陀雨。</p>
<p>【校】元本无。</p>
<p>【注】本集《金光明经跋》云：同安郡君王氏讳闰之，字季章。又《祭文》云：致奠于亡妻同安郡君王氏二十七娘之灵。呜呼！昔通义君，没不待年，嗣为兄弟，莫如君贤。王文诰曰：君生于庆历八年戊子，乃通义君堂妹也。</p>
<h4 id="又-105">又</h4>
<p>记得画屏初会遇。</p>
<p>好梦惊回，</p>
<p>望断高唐路。</p>
<p>燕子双飞来又去，</p>
<p>纱窗几度春光暮。</p>
<p>那日绣帘相见处。</p>
<p>低眼佯行，</p>
<p>笑整香云缕。</p>
<p>敛尽春山羞不语，</p>
<p>人前深意难轻诉。</p>
<p>【校】元本无。</p>
<h4 id="又-106">又</h4>
<p>昨夜秋风来万里。</p>
<p>月上屏帏，</p>
<p>冷透人衣袂。</p>
<p>有客抱衾愁不寐，</p>
<p>那堪玉漏长如岁。</p>
<p>羇舍留连归计未。</p>
<p>梦断魂消，</p>
<p>一枕相思泪。</p>
<p>衣带渐宽无别意，</p>
<p>新书报我添憔悴。</p>
<p>【校】元本无。</p>
<h4 id="又-107">又</h4>
<p>玉枕冰寒消暑气。</p>
<p>碧簟纱厨，</p>
<p>向午朦胧睡。</p>
<p>莺舌惺忪如会意，</p>
<p>无端画扇惊飞起。</p>
<p>雨后初凉生水际。</p>
<p>人面桃花，</p>
<p>的的遥相似。</p>
<p>眼看红芳犹抱蕊，</p>
<p>丛中已结新莲子。</p>
<p>【校】元本无。</p>
<h4 id="又-108">又</h4>
<p>雨霰疏疏经泼火。</p>
<p>巷陌秋千，</p>
<p>犹未清明过。</p>
<p>杏子梢头香蕾破，</p>
<p>淡红褪白胭脂涴。</p>
<p>苦被多情相折挫。</p>
<p>病绪厌厌，</p>
<p>浑似年时个。</p>
<p>绕遍回廊还独坐，</p>
<p>月笼云暗重门锁。</p>
<p>【校】元本无。</p>
<h4 id="又-109">又</h4>
<p>蝶懒莺慵春过半。</p>
<p>花落狂风，</p>
<p>小院残红满。</p>
<p>午醉未醒红日晚，</p>
<p>黄昏帘幕无人卷。</p>
<p>云鬓鬅松眉黛浅。</p>
<p>总是愁媒，</p>
<p>欲诉谁消遣。</p>
<p>未信此情难系绊，</p>
<p>杨花犹有东风管。</p>
<p>【校】元本无。</p>
<h4 id="减字木兰花-10">减字木兰花</h4>
<p>云鬟倾倒，</p>
<p>醉倚阑干风月好。</p>
<p>凭仗相扶，</p>
<p>误入仙家碧玉壶。</p>
<p>连天衰草，</p>
<p>下走湖南西去道。</p>
<p>一舸姑苏，</p>
<p>便逐鸱夷去得无。</p>
<p>【校】毛本题作“寓意”。“下”作“不”。</p>
<h4 id="又-110">又</h4>
<p>西湖食荔支</p>
<p>闽溪珍献，</p>
<p>过海云帆来似箭。</p>
<p>玉坐金盘，</p>
<p>不贡奇葩四百年。</p>
<p>轻红酽白，</p>
<p>雅称佳人纤手擘。</p>
<p>骨细肌香，</p>
<p>恰是当年十八娘。</p>
<p>【校】毛本“酽”作“酿”。</p>
<p>【注】本集《次韵曾仲锡承议食蜜渍生荔支》诗：“攀条与立新名字，儿女称呼恐不经。”自注：“俗有十八娘荔支。”</p>
<h4 id="又-111">又</h4>
<p>送赵令</p>
<p>春光亭下，</p>
<p>流水如今何在也。</p>
<p>岁月如梭，</p>
<p>白首相看拟奈何。</p>
<p>故人重见，</p>
<p>世事年来千万变。</p>
<p>官况阑珊，</p>
<p>惭愧青松守岁寒。</p>
<h4 id="又-112">又</h4>
<p>晓来风细，</p>
<p>不会鹊声来报喜。</p>
<p>却羡寒梅，</p>
<p>先觉春风一夜来。</p>
<p>香笺一纸，</p>
<p>写尽回纹机上意。</p>
<p>欲卷重开，</p>
<p>读遍千回与万回。</p>
<p>【校】毛本题作“得书”。</p>
<h4 id="又-113">又</h4>
<p>天台旧路，</p>
<p>应恨刘郎来又去。</p>
<p>别酒频倾，</p>
<p>忍听《阳关》第四声。</p>
<p>刘郎未老，</p>
<p>怀恋仙乡重得到。</p>
<p>只恐因循，</p>
<p>不见而今劝酒人。</p>
<p>【校】毛本题作“送别”。“而”作“如”。</p>
<h4 id="又-114">又</h4>
<p>琵琶绝艺，</p>
<p>年纪都来十一二。</p>
<p>拨弄幺弦，</p>
<p>未解将心指下传。</p>
<p>主人瞋小，</p>
<p>欲向春风先醉倒。</p>
<p>已属君家，</p>
<p>且更从容等待他。</p>
<p>【校】毛本题作“赠小鬟琵琶”。“纪”作“记”，“春”作“东”。</p>
<h4 id="又-115">又</h4>
<p>雪</p>
<p>云容皓白，</p>
<p>破晓玉英纷似织。</p>
<p>风力无端，</p>
<p>欲学杨花更耐寒。</p>
<p>相如未老，</p>
<p>梁苑犹能陪俊少。</p>
<p>莫惹闲愁，</p>
<p>且折江梅上小楼。</p>
<p>【校】毛本题作“雪词”。“云”作“雪”。</p>
<h4 id="又-116">又</h4>
<p>玉房金蕊，</p>
<p>宜在玉人纤手里。</p>
<p>淡月朦胧，</p>
<p>更有微微弄袖风。</p>
<p>温香熟美，</p>
<p>醉慢云鬟垂两耳。</p>
<p>多谢春工，</p>
<p>不是花红是玉红。</p>
<h4 id="又-117">又</h4>
<p>以大琉璃杯劝王仲翁</p>
<p>海南奇宝，</p>
<p>铸出团团如栲栳。</p>
<p>曾到昆仑，</p>
<p>乞得山头玉女盆。</p>
<p>绛州王老，</p>
<p>百岁痴顽推不倒。</p>
<p>海口如门，</p>
<p>一派黄流已电奔。</p>
<p>【校】毛本无。</p>
<h4 id="又-118">又</h4>
<p>琴</p>
<p>神闲意定，</p>
<p>万籁收声天地静。</p>
<p>玉指冰弦，</p>
<p>未动宫商意已传。</p>
<p>悲风流水，</p>
<p>写出寥寥千古意。</p>
<p>归去无眠，</p>
<p>一夜余音在耳边。</p>
<p>【校】元本无。</p>
<h4 id="又-119">又</h4>
<p>银筝旋品，</p>
<p>不用缠头千尺锦。</p>
<p>妙思如泉，</p>
<p>一洗闲愁十五年。</p>
<p>为公少止，</p>
<p>起舞属公《公莫》起。</p>
<p>风里银山，</p>
<p>摆撼鱼龙我自闲。</p>
<p>【校】元本无。</p>
<h4 id="又-120">又</h4>
<p>莺初解语，</p>
<p>最是一年春好处。</p>
<p>微雨如酥，</p>
<p>草色遥看近却无。</p>
<p>休辞醉倒，</p>
<p>花不看开人易老。</p>
<p>莫待春回，</p>
<p>颠倒红英间绿苔。</p>
<p>【校】元本无。</p>
<h4 id="又-121">又</h4>
<p>江南游女，</p>
<p>问我何年归得去。</p>
<p>雨细风微，</p>
<p>两足如霜挽纻衣。</p>
<p>江亭夜语，</p>
<p>喜见京华新样舞。</p>
<p>莲步轻飞，</p>
<p>迁客今朝始是归。</p>
<p>【校】元本无。</p>
<h4 id="行香子-3">行香子</h4>
<p>茶词</p>
<p>绮席才终，欢意犹浓。</p>
<p>酒阑时、高兴无穷。</p>
<p>共夸君赐，初拆臣封。</p>
<p>看分香饼，</p>
<p>黄金缕，密云龙。</p>
<p>斗赢一水，功敌千钟。</p>
<p>觉凉生、两腋清风。</p>
<p>暂留红袖，少却纱笼。</p>
<p>放笙歌散，</p>
<p>庭馆静，略从容。</p>
<p>【校】毛本题下注云：“密云龙，茶名，极为甘馨。宋廖正一字明略，晚登苏东坡之门，公大奇之。时黄、秦、晁、张号‘苏门四学士’，东坡待之厚，每来必令侍妾朝云取密云龙，家人以此知之。一日，又命取密云龙，家人谓是四学士，窥之，乃廖明略也。”</p>
<h4 id="又-122">又</h4>
<p>三入承明，四至九卿，</p>
<p>问儒生、何辱何荣？</p>
<p>金张七叶，纨绮貂缨。</p>
<p>无汗马事，</p>
<p>不献赋，不明经。</p>
<p>成都卜肆，寂寞君平。</p>
<p>郑子真、岩谷躬耕。</p>
<p>寒灰炙手，人重人轻。</p>
<p>除竺乾学，</p>
<p>得无念，得无名。</p>
<p>【校】毛本题作“寓意”。“儒”作“书”。</p>
<h4 id="又-123">又</h4>
<p>清夜无尘，月色如银。</p>
<p>酒斟时、须满十分。</p>
<p>浮名浮利，虚苦劳神。</p>
<p>叹隙中驹，</p>
<p>石中火，梦中身。</p>
<p>虽抱文章，开口谁亲。</p>
<p>且陶陶、乐尽天真。</p>
<p>几时归去，作个闲人。</p>
<p>对一张琴，</p>
<p>一壶酒，一溪云。</p>
<p>【校】毛本题作“述怀”。“虚”作“休”。</p>
<h4 id="又-124">又</h4>
<p>病起小集</p>
<p>昨夜霜风，先入梧桐。</p>
<p>浑无处、回避衰容。</p>
<p>问公何事，不语书空。</p>
<p>但一回醉，</p>
<p>一回病，一回慵。</p>
<p>朝来庭下，飞英如霰。</p>
<p>似无言、有意催侬。</p>
<p>都将万事，付与千钟。</p>
<p>任酒花白，</p>
<p>眼花乱，烛花红。</p>
<p>【校】毛本题作“秋兴”，“昨”作“凉”，“朝”作“秋”，“飞英如霰”作“光阴如箭”，“催”作“伤”。</p>
<h4 id="点绛唇-2">点绛唇</h4>
<p>闲倚胡床，</p>
<p>庾公楼外峰千朵。</p>
<p>与谁同坐，</p>
<p>明月清风我。</p>
<p>别乘一来，</p>
<p>有唱应须和。</p>
<p>还知么，自从添个，</p>
<p>风月平分破。</p>
<p>【校】元本无。毛本题作“杭州”。</p>
<h4 id="又-125">又</h4>
<p>红杏飘香，</p>
<p>柳含烟翠拖金缕。</p>
<p>水边朱户，</p>
<p>门掩黄昏雨。</p>
<p>烛影摇风，</p>
<p>一枕伤春绪。</p>
<p>归不去，凤楼何处，</p>
<p>芳草迷归路。</p>
<p>【校】元本无。毛本注云：“或刻贺方回。”</p>
<h4 id="又-126">又</h4>
<p>醉漾轻舟，</p>
<p>信流引到花深处。</p>
<p>尘缘相误，</p>
<p>无计花间住。</p>
<p>烟水茫茫，</p>
<p>千里斜阳暮。</p>
<p>山无数，乱红如雨，</p>
<p>不记来时路。</p>
<p>【校】编者按：此后二词，毛本注云：俱秦淮海作，依宋本删。《彊村丛书》本亦依毛说删去。今从元本补。</p>
<h4 id="又-127">又</h4>
<p>月转乌啼，</p>
<p>画堂宫徵生离恨。</p>
<p>美人愁闷，</p>
<p>不管罗衣褪。</p>
<p>清泪斑斑，</p>
<p>挥断柔肠寸。</p>
<p>瞋人问，背灯偷揾，</p>
<p>拭尽残妆粉。</p>
<h4 id="皂罗特髻">皂罗特髻</h4>
<p>采菱拾翠，算似此佳名，</p>
<p>阿谁消得。</p>
<p>采菱拾翠，称使君知客。</p>
<p>千金买、采菱拾翠，</p>
<p>更罗裙、满把珍珠结。</p>
<p>采菱拾翠，正髻鬟初合。</p>
<p>真个采菱拾翠，</p>
<p>但深怜轻拍。</p>
<p>一双子、采菱拾翠，</p>
<p>绣衾下、抱著俱香滑。</p>
<p>采菱拾翠，待到京寻觅。</p>
<p>【校】毛本题作“采菱拾翠”。“子”作“手”。</p>
<h4 id="虞美人-3">虞美人</h4>
<p>定场贺老今何在，</p>
<p>几度新声改。</p>
<p>怨声坐使旧声阑，</p>
<p>俗耳只知繁手不须弹。</p>
<p>断弦试问谁能晓，</p>
<p>七岁文姬小。</p>
<p>试教弹作辊雷声，</p>
<p>应有开元遗老泪纵横。</p>
<p>【校】毛本题作“琵琶”，“怨”作“新”。</p>
<h4 id="又-128">又</h4>
<p>落花已作风前舞，</p>
<p>又送黄昏雨。</p>
<p>晓来庭院半残红，</p>
<p>惟有游丝千丈袅晴空。</p>
<p>殷勤花下重携手，</p>
<p>更尽杯中酒。</p>
<p>美人不用敛歌眉，</p>
<p>我亦多情无奈酒阑时。</p>
<p>【校】案是阕又见《石林词》，元本无。</p>
<h4 id="又-129">又</h4>
<p>冰肌自是生来瘦，</p>
<p>那更分飞后。</p>
<p>日长帘幕望黄昏，</p>
<p>及至黄昏时候、转消魂。</p>
<p>君还知道相思苦，</p>
<p>怎忍抛奴去？</p>
<p>不辞迢递过关山，</p>
<p>只恐别郎容易、见郎难。</p>
<p>【校】元本无。</p>
<h4 id="又-130">又</h4>
<p>深深庭院清明过，</p>
<p>桃李初红破。</p>
<p>柳丝搭在玉阑干，</p>
<p>帘外潇潇微雨做轻寒。</p>
<p>晚晴台榭增明媚，</p>
<p>已拼花前醉。</p>
<p>更阑人静月侵廊，</p>
<p>独自行来行去好思量。</p>
<p>【校】元本无。</p>
<h4 id="又-131">又</h4>
<p>持杯遥劝天边月，</p>
<p>愿月圆无缺。</p>
<p>持杯更复劝花枝，</p>
<p>且愿花枝长在莫离披。</p>
<p>持杯月下花前醉，</p>
<p>休问荣枯事。</p>
<p>此欢能有几人知，</p>
<p>对酒逢花不饮待何时。</p>
<p>【校】元本无。</p>
<h4 id="如梦令-1">如梦令</h4>
<p>为向东坡传语，</p>
<p>人在玉堂深处。</p>
<p>别后有谁来，</p>
<p>雪压小桥无路。</p>
<p>归去，归去，</p>
<p>江上一犁春雨。</p>
<p>【校】毛本题作“有寄”。“玉”作“画”。</p>
<h4 id="又-132">又</h4>
<p>手种堂前桃李，</p>
<p>无限绿阴青子。</p>
<p>帘外百舌儿，</p>
<p>惊起五更春睡。</p>
<p>居士，居士，</p>
<p>莫忘小桥流水。</p>
<p>【校】毛本题作“春思”。</p>
<h4 id="又-133">又</h4>
<p>题淮山楼</p>
<p>城上层楼叠，</p>
<p>城下清淮古汴。</p>
<p>举手揖吴云，</p>
<p>人与暮天俱远。</p>
<p>魂断，魂断，</p>
<p>后夜松江月满。</p>
<p>【校】元本无。</p>
<h4 id="阮郎归-1">阮郎归</h4>
<p>绿槐高柳咽新蝉，</p>
<p>薰风初入弦。</p>
<p>碧纱窗下水沉烟，</p>
<p>棋声惊昼眠。</p>
<p>微雨过，小荷翻，</p>
<p>榴花开欲然。</p>
<p>玉盆纤手弄清泉，</p>
<p>琼珠碎却圆。</p>
<p>【校】毛本题作“初夏”。“却”作“又”。</p>
<h4 id="又-134">又</h4>
<p>梅花</p>
<p>暗香浮动月黄昏，</p>
<p>堂前一树春。</p>
<p>东风何事入西邻，</p>
<p>儿家常闭门。</p>
<p>雪肌冷，玉容真，</p>
<p>香腮粉未匀。</p>
<p>折花欲寄岭头人，</p>
<p>江南日暮春。</p>
<p>【校】元本末字作“春”韵，与毛本同，注云：“一作云”，据改。毛本题作“集句梅花”。“岭”作“陇”。</p>
<h4 id="诉衷情-1">诉衷情</h4>
<p>海棠珠缀一重重，</p>
<p>清晓近帘栊。</p>
<p>胭脂谁与匀淡，</p>
<p>偏向脸边浓。</p>
<p>看叶嫩，惜花红，</p>
<p>意无穷。</p>
<p>如花似叶，岁岁年年，</p>
<p>共占春风。</p>
<p>【校】毛本题作“海棠”，注云：“或刻晏同叔。”</p>
<h4 id="又-135">又</h4>
<p>小莲初上琵琶弦，</p>
<p>弹破碧云天。</p>
<p>分明绣阁幽恨，</p>
<p>都向曲中传。</p>
<p>肤莹玉，鬓梳蝉，</p>
<p>绮窗前。</p>
<p>素娥今夜，故故随人，</p>
<p>似斗婵娟。</p>
<p>【校】毛本题作“琵琶女”。</p>
<h4 id="谒金门">谒金门</h4>
<p>秋帷里，</p>
<p>长漏伴人无寐。</p>
<p>低玉枕凉轻绣被，</p>
<p>一番秋气味。</p>
<p>晓色又侵窗纸，</p>
<p>窗外鸡声初起。</p>
<p>声断几声还到耳，</p>
<p>已明声未已。</p>
<p>【校】毛本题作“秋夜”。元本无“初”字，从毛本。</p>
<h4 id="又-136">又</h4>
<p>秋池阁，</p>
<p>风傍晓庭帘幕。</p>
<p>霜叶未衰吹未落，</p>
<p>半惊鸦喜鹊。</p>
<p>自笑浮名情薄，</p>
<p>似与世人疏略。</p>
<p>一片懒心双懒脚，</p>
<p>好教闲处著。</p>
<p>【校】毛本题作“秋兴”。元本无“似”字，从毛本。</p>
<h4 id="又-137">又</h4>
<p>今夜雨，</p>
<p>断送一年残暑。</p>
<p>坐听潮声来别浦，</p>
<p>月明何处去？</p>
<p>孤负金尊绿醑，</p>
<p>来岁今宵圆否？</p>
<p>酒醒梦回愁几许，</p>
<p>夜阑还独语。</p>
<p>【校】毛本题作“秋感”。“月明”作“明朝”。</p>
<h4 id="好事近-2">好事近</h4>
<p>烟外倚危楼，</p>
<p>初见远灯明灭。</p>
<p>却跨玉虹归去、</p>
<p>看洞天星月。</p>
<p>当时张范风流在，</p>
<p>况一尊浮雪。</p>
<p>莫问世间何事、</p>
<p>与剑头微吷。</p>
<p>【校】元本无。</p>
<h4 id="天仙子">天仙子</h4>
<p>走马探花花发未，</p>
<p>人与化工俱不易。</p>
<p>千回来绕百回看，</p>
<p>蜂作婢，莺为使，</p>
<p>谷雨清明空屈指。</p>
<p>白发卢郎情未已，</p>
<p>一夜翦刀收玉蕊。</p>
<p>尊前还对断肠红，</p>
<p>人有泪，花无意，</p>
<p>明日酒醒应满地。</p>
<p>【校】毛本无。</p>
<h4 id="翻香令">翻香令</h4>
<p>金炉犹暖麝煤残，</p>
<p>惜香更把宝钗翻。</p>
<p>重闻处，余熏在，</p>
<p>这一番、气味胜从前。</p>
<p>背人偷盖小蓬山，</p>
<p>更将沉水暗同然。</p>
<p>且图得，氤氲久，</p>
<p>为情深、嫌怕断头烟。</p>
<p>【校】元本题下注曰：“此词苏次言传于伯固家，云老人自制腔名。”</p>
<h4 id="桃源忆故人">桃源忆故人</h4>
<p>华胥梦断人何处，</p>
<p>听得莺啼红树。</p>
<p>几点蔷薇香雨，</p>
<p>寂莫闲庭户。</p>
<p>暖风不解留花住，</p>
<p>片片著人无数。</p>
<p>楼上望春归去，</p>
<p>芳草迷归路。</p>
<p>【校】毛本调名作《虞美人影》，题作“暮春”。</p>
<h4 id="调笑令">调笑令</h4>
<p>效韦应物体</p>
<p>渔父，渔父，</p>
<p>江上微风细雨。</p>
<p>青蓑黄蒻裳衣，</p>
<p>红酒白鱼暮归。</p>
<p>归暮，归暮，</p>
<p>长笛一声何处？</p>
<p>【校】元本、毛本二首俱误合为一。案韦词亦作二首，据改。元本“暮归”作“归暮”，从毛本。</p>
<h4 id="又-138">又</h4>
<p>归雁，归雁，</p>
<p>饮啄江南南岸。</p>
<p>将飞却下盘桓，</p>
<p>塞外春来苦寒。</p>
<p>寒苦，寒苦，</p>
<p>藻荇欲生且住。</p>
<p>【校】元本“苦寒”作“寒苦”，从毛本。毛本“桓”作“旋”。</p>
<h4 id="荷花媚">荷花媚</h4>
<p>霞苞电荷碧，</p>
<p>天然地、别是风流标格。</p>
<p>重重青盖下。</p>
<p>千娇照水，好红红白白。</p>
<p>每怅望、明月清风夜，</p>
<p>甚低迷不语，夭邪无力。</p>
<p>终须放、船儿去，</p>
<p>清香深处住，看伊颜色。</p>
<p>【校】案元本题作“湖州贾耘老小妓号双荷叶”，盖涉《双荷叶》词误衍。毛本题作“荷花”。“电”作“霓”，“怅”作“恨”。</p>
<h4 id="占春芳">占春芳</h4>
<p>红杏了，</p>
<p>夭桃尽，独自占春芳。</p>
<p>不比人间兰麝，</p>
<p>自然透骨生香。</p>
<p>对酒莫相忘，</p>
<p>似佳人兼合明光。</p>
<p>只忧长笛吹花落，</p>
<p>除是宁王。</p>
<p>【校】元本无。</p>
<h4 id="一斛珠">一斛珠</h4>
<p>洛城春晚，</p>
<p>垂杨乱掩红楼半。</p>
<p>小池轻浪纹如篆，</p>
<p>烛下花前，曾醉离歌宴。</p>
<p>自惜风流云雨散，</p>
<p>关山有限情无限。</p>
<p>待君重见寻芳伴，</p>
<p>为说相思，目断西楼燕。</p>
<p>【校】元本无。案《一斛珠》即《醉落魄》，毛本分列，仍之。</p>
<h4 id="意难忘">意难忘</h4>
<p>花拥鸳房，记驼肩髻小，</p>
<p>约鬓眉长。</p>
<p>轻身翻燕舞，低语啭莺簧。</p>
<p>相见处，便难忘，</p>
<p>肯亲度瑶觞？</p>
<p>向夜阑、歌翻郢曲，</p>
<p>带换韩香。</p>
<p>别来音信难将，</p>
<p>似云收楚峡，雨散巫阳。</p>
<p>相逢情有在，不语意难量。</p>
<p>些个事，断人肠，</p>
<p>怎禁得恓惶？</p>
<p>待与伊、移根换叶，</p>
<p>试又何妨。</p>
<p>【校】元本无。毛本题作“妓馆”。</p>
<h4 id="致读者">致读者</h4>
<p>本书以1922年归安朱孝臧刊本《彊村丛书》之《东坡乐府》为底本进行整理。以《东坡乐府笺》《苏轼词编年校注》等书为参校本，重点对底本的异文、字词、编年顺序等进行整理，底本中明显的错讹和异体字、古体字，统一改为通行的规范简化字。</p>
<p>在底本原有编年基础上，新增苏辙所撰《亡兄子瞻端明墓志铭》一篇，以便您对苏轼一生有更全面的了解。同时，为了让您能结合苏轼一生际遇起伏，看到其词作风格的转变，我们以《苏轼年谱》《宋人所撰三苏年谱汇刊》等书为参考，重新编写了苏轼的生平大事记，并与东坡词的编年同步。</p>
<p>卷一、卷二中收录东坡词204首，“以年为经而纬以词”，按年代顺序排列。精选10幅苏轼书法作品，并依词作顺序列于其中。余下138首无从编年的词作，列为卷三。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
