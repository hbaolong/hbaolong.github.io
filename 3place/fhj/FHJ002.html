<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2603法华经002-2024年8月11日-法华经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2603法华经002-2024年8月11日-法华经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="方便品-第二">方便品 第二</h4>
<p>尔时，世尊从三昧安祥而起，告舍利弗：“诸佛智慧甚深无量，其智慧门难解难入，一切声闻、辟支佛所不能知。</p>
<p>所以者何？佛曾亲近百千万亿无数诸佛，尽行诸佛无量道法，勇猛精进，名称普闻。</p>
<p>成就甚深未曾有法，随宜所说，意趣难解。</p>
<p>“舍利佛！吾从成佛以来，种种因缘，种种譬喻，广演言教，无数方便，引导众生，令离诸著。</p>
<p>所以者何？如来方便知见波罗蜜，皆已具足。</p>
<p>舍利弗！如来知见，广大深远，无量无碍，力无所畏，禅定解脱三昧，深入无际，成就一切未曾有法。</p>
<p>“舍利弗！如来能种种分别，巧说诸法，言辞柔软，悦可众心。</p>
<p>舍利弗！取要言之，无量无边未曾有法，佛悉成就。</p>
<p>“止，舍利弗！不须复说。</p>
<p>所以者何？佛所成就第一希有难解之法，唯佛与佛，乃能究尽诸法实相。</p>
<p>所谓诸法，如是相，如是性，如是体，如是力，如是作，如是因，如是缘，如是果，如是报，如是本末究竟等。</p>
<p>”尔时，世尊欲重宣此义，而说偈言：世雄不可量，诸天及世人，一切众生类，无能知佛者。</p>
<p>佛力无所畏，解脱诸三昧，及佛诸余法，无能测量者。</p>
<p>本从无数佛，具足行诸道，甚深微妙法，难见难可了。</p>
<p>于无量亿劫，行此诸道已，道场得成果，我已悉知见。</p>
<p>如是大果报，种种性相义，我及十方佛，乃能知是事。</p>
<p>是法不可示，言辞相寂灭，诸余众生类，无有能得解；除诸菩萨众，信力坚固者。</p>
<p>诸佛弟子众，曾供养诸佛，一切漏已尽，住是最后身，如是诸人等，其力所不堪。</p>
<p>假使满世间，皆如舍利弗，尽思共度量，不能测佛智。</p>
<p>正使满十方，皆如舍利弗，及余诸弟子，亦满十方刹，尽思共度量，亦复不能知。</p>
<p>辟支佛利智，无漏最后身，亦满十方界，其数如竹林，斯等共一心，于亿无量劫，欲思佛实智，莫能知少分。</p>
<p>新发意菩萨，供养无数佛，了达诸义趣，又能善说法，如稻麻竹苇，充满十方刹，一心以妙智，于恒河沙劫，咸皆共思量，不能知佛智，不退诸菩萨，其数如恒沙，一心共思求，亦复不能知。</p>
<p>又告舍利弗，无漏不思议，甚深微妙法，我今已具得。</p>
<p>唯我知是相，十方佛亦然。</p>
<p>舍利弗当知，诸佛语无异，于佛所说法，当生大信力，世尊法久后，要当说真实，告诸声闻众，及求缘觉乘，我令脱苦缚，逮得涅槃者。</p>
<p>佛以方便力，示以三乘教，众生处处著，引之令得出。</p>
<p>尔时，大众中有诸声闻漏尽阿罗汉、阿若陈如等千二百人，及发声闻辟支佛心，比丘、比丘尼、优婆塞、优婆夷，各作是念：“今者世尊，何故殷勤称叹方便，而作是言？佛所得法，甚深难解，有所言说，意趣难知，一切声闻、辟支佛所不能及。</p>
<p>佛说一解脱义，我等亦得此法，到于涅槃。</p>
<p>而今不知是义所趣。</p>
<p>”尔时，舍利弗知四众心疑，自亦未了，而白佛言：“世尊！何因何缘，殷勤称叹诸佛第一方便，甚深微妙难解之法？我自昔来，未曾从佛闻如是说。</p>
<p>今者四众，咸皆有疑。</p>
<p>惟愿世尊敷演斯事，世尊何故殷勤称叹甚深微妙难解之法。</p>
<p>”尔时，舍利弗欲重宣此义，而说偈言：慧日大圣尊，久乃说是法，自说得如是，力无畏三昧，禅定解脱等，不可思议法，道场所得法，无能发问者。</p>
<p>我意难可测，亦无能问者。</p>
<p>无问而自说，称叹所行道，智慧甚微妙，诸佛之所得。</p>
<p>无漏诸罗汉，及求涅槃者，今皆堕疑网，佛何故说是？其求缘觉者，比丘比丘尼，诸天龙鬼神，及乾闼婆等，相视怀犹豫，瞻仰两足尊，是事为云何，愿佛为解说。</p>
<p>于诸声闻众，佛说我第一。</p>
<p>我今自于智，疑惑不能了，为是究竟法，为是所行道。</p>
<p>佛口所生子，合掌瞻仰待，愿出微妙音，时为如实说。</p>
<p>诸天龙神等，其数如恒沙。</p>
<p>求佛诸菩萨，大数有八万，又诸万亿国，转轮圣王至，合掌以敬心，欲闻具足道。</p>
<p>尔时，佛告舍利弗：“止，止！不须复说。</p>
<p>若说是事，一切世间诸天及人，皆当惊疑。</p>
<p>”舍利弗重白佛言：“世尊，惟愿说之，惟愿说之！所以者何？是会无数百千万亿阿僧祇众生，曾见诸佛，诸根猛利，智慧明了，闻佛所说，则能敬信。</p>
<p>”尔时，舍利弗欲重宣此义，而说偈言：法王无上尊，惟说愿勿虑，是会无量众，有能敬信者。</p>
<p>佛复止舍利弗：“若说是事，一切世间天、人、阿修罗，皆当惊疑，增上慢比丘，将坠于大坑。</p>
<p>”尔时，世尊重说偈言：止止不须说，我法妙难思，诸增上慢者，闻必不敬信！尔时，舍利弗重白佛言：“世尊，惟愿说之，惟愿说之！今此会中，如我等比，百千万亿，世世已曾从佛受化，如此人等，必能敬信。</p>
<p>长夜安隐，多所饶益。</p>
<p>”尔时，舍利弗欲重宣此义，而说偈言：无上两足尊，愿说第一法，我为佛长子，惟垂分别说。</p>
<p>是会无量众，能敬信此法。</p>
<p>佛已曾世世，教化如是等，皆一心合掌，欲听受佛语。</p>
<p>我等千二百，及余求佛者。</p>
<p>愿为此众故，惟垂分别说。</p>
<p>是等闻此法，则生大欢喜。</p>
<p>尔时，世尊告舍利弗：“汝已殷勤三请，岂得不说！汝今谛听，善思念之。</p>
<p>吾当为汝分别解说。</p>
<p>”说此语时，会中有比丘、比丘尼、优婆塞、优婆夷五千人等，即从座起，礼佛而退。</p>
<p>所以者何？此辈罪根深重，及增上慢，未得谓得，未证谓证，有如此失，是以不住。</p>
<p>世尊默然而不制止。</p>
<p>尔时，佛告舍利弗：“我今此众，无复枝叶，纯有真实。</p>
<p>舍利弗！如是增上慢人，退亦佳矣。</p>
<p>汝今善听，当为汝说。</p>
<p>”舍利弗言：“唯然，世尊。</p>
<p>愿乐欲闻。</p>
<p>”佛告舍利弗：“如是妙法，诸佛如来时乃说之，如优昙钵华，时一现耳。</p>
<p>舍利弗！汝等当信佛之所说，言不虚妄。</p>
<p>舍利弗！诸佛随宜说法，意趣难解。</p>
<p>所以者何？我以无数方便，种种因缘、譬喻言辞，演说诸法。</p>
<p>是法非思量分别之所能解，唯有诸佛乃能知之。</p>
<p>所以者何？诸佛世尊，唯以一大事因缘故出现于世！“舍利弗！云何名诸佛世尊，唯以一大事因缘故出现于世？诸佛世尊欲令众生开佛知见，使得清净故，出现于世。</p>
<p>欲示众生佛之知见故，出现于世。</p>
<p>欲令众生悟佛知见故，出现于世。</p>
<p>欲令众生入佛知见道故，出现于世。</p>
<p>舍利弗，是为诸佛以一大事因缘故出现于世！”佛告舍利弗：“诸佛如来但教化菩萨。</p>
<p>诸有所作，常为一事，唯以佛之知见示悟众生。</p>
<p>舍利弗！如来但以一佛乘故，为众生说法，无有余乘，若二若三。</p>
<p>舍利弗！一切十方诸佛，法亦如是。</p>
<p>“舍利弗！过去诸佛，以无量无数方便，种种因缘，譬喻言辞，而为众生演说诸法，是法皆为一佛乘故。</p>
<p>是诸众生从诸佛闻法，究竟皆得一切种智。</p>
<p>“舍利弗！未来诸佛当出于世，亦以无量无数方便，种种因缘，譬喻言辞，而为众生演说诸法，是法皆为一佛乘故。</p>
<p>是诸众生从佛闻法，究竟皆得一切种智。</p>
<p>“舍利弗！现在十方无量百千万亿佛土中，诸佛世尊，多所饶益，安乐众生。</p>
<p>是诸佛亦以无量无数方便，种种因缘，譬喻言辞，而为众生演说诸法，是法皆为一佛乘故。</p>
<p>是诸众生从佛闻法，究竟皆得一切种智。</p>
<p>“舍利弗！是诸佛但教化菩萨，欲以佛之知见示众生故，欲以佛之知见悟众生故，欲令众生入佛之知见故。</p>
<p>“舍利弗！我今亦复如是。</p>
<p>知诸众生有种种欲，深心所著，随其本性，以种种因缘，譬喻言辞，方便力，而为说法。</p>
<p>“舍利弗！如此皆为得一佛乘，一切种智故。</p>
<p>舍利弗！十方世界中尚无二乘，何况有三！“舍利弗！诸佛出于五浊恶世，所谓劫浊、烦恼浊、众生浊、见浊、命浊。</p>
<p>如是，舍利弗，劫浊乱时，众生垢重。</p>
<p>悭贪嫉妒，成就诸不善根故，诸佛以方便力，于一佛乘分别说“舍利弗！若我弟子，自谓阿罗汉、辟支佛者，不闻不知诸佛如来，但教化菩萨事，此非佛弟子，非阿罗汉，非辟支佛。</p>
<p>“又舍利弗，是诸比丘、比丘尼，自谓已得阿罗汉，是最后身，究竟涅槃，便不复志求阿耨多罗三藐三菩提。</p>
<p>当知此辈皆是增上慢人。</p>
<p>所以者何？若有比丘实得阿罗汉，若不信此法，无有是处。</p>
<p>除佛灭度后，现前无佛。</p>
<p>所以者何？佛灭度后，如是等经，受持、读诵、解义者，是人难得。</p>
<p>若遇余佛，于此法中便得决了。</p>
<p>“舍利弗！汝等当一心信解受持佛语。</p>
<p>诸佛如来，言无虚妄，无有余乘，唯一佛乘。</p>
<p>”尔时世尊，欲重宣此义，而说偈言：比丘比丘尼，有怀增上慢，优婆塞我慢，优婆夷不信，如是四众等，其数有五千。</p>
<p>不自见其过，于戒有缺漏，护惜其瑕疵，是小智已出，众中之糟糠，佛威德故去，斯人鲜福德，不堪受是法。</p>
<p>此众无枝叶，唯有诸真实。</p>
<p>舍利弗善听，诸佛所得法，无量方便力，而为众生说。</p>
<p>众生心所念，种种所行道，若干诸欲性，先世善恶业。</p>
<p>佛悉知是已，以诸缘譬喻，言辞方便力，令一切欢喜。</p>
<p>或说修多罗，伽陀及本事，本生未曾有，亦说于因缘，譬喻并祇夜，优波提舍经。</p>
<p>钝根乐小法，贪著于生死，于诸无量佛，不行深妙道，众苦所恼乱，为是说涅槃。</p>
<p>我设是方便，令得入佛慧，未曾说汝等，当得成佛道，所以未曾说，说时未至故，今正是其时，决定说大乘。</p>
<p>我此九部法，随顺众生说。</p>
<p>入大乘为本，以故说是经。</p>
<p>有佛子心净，柔软亦利根，无量诸佛所，而行深妙道。</p>
<p>为此诸佛子，说是大乘经。</p>
<p>我记如是人，来世成佛道，以深心念佛，修持净戒故。</p>
<p>此等闻得佛，大喜充遍身，佛知彼心行，故为说大乘。</p>
<p>声闻若菩萨，闻我所说法，乃至于一偈，皆成佛无疑。</p>
<p>十方佛土中，唯有一乘法，无二亦无三，除佛方便说，但以假名字，引导于众生。</p>
<p>说佛智慧故。</p>
<p>诸佛出于世，唯此一事实，余二则非真，终不以小乘，济度于众生。</p>
<p>佛自住大乘，如其所得法，定慧力庄严，以此度众生。</p>
<p>自证无上道。</p>
<p>大乘平等法，若以小乘化，乃至于一人，我则堕悭贪，此事为不可。</p>
<p>若人信归佛，如来不欺诳，亦无贪嫉意，断诸法中恶。</p>
<p>故佛于十方，而独无所畏。</p>
<p>我以相严身，光明照世间，无量众所尊，为说实相印。</p>
<p>舍利弗当知，我本立誓愿，欲令一切众，如我等无异。</p>
<p>如我昔所愿，今者已满足，化一切众生，皆令入佛道。</p>
<p>若我遇众生，尽教以佛道，无智者错乱，迷惑不受教。</p>
<p>我知此众生，未曾修善本，坚著于五欲，痴爱故生恼。</p>
<p>以诸欲因缘，坠堕三恶道，轮回六趣中，备受诸苦毒，受胎之微形，世世常增长。</p>
<p>薄德少福人，众苦所逼迫，入邪见稠林，若有若无等。</p>
<p>依止此诸见，具足六十二，深著虚妄法，坚受不可舍，我慢自矜高，谄曲心不实，于千万亿劫，不闻佛名字，亦不闻正法，如是人难度。</p>
<p>是故舍利弗，我为设方便，说诸尽苦道，示之以涅槃，我虽说涅槃，是亦非真灭，诸法从本来，常自寂灭相。</p>
<p>佛子行道已，来世得作佛，我有方便力，开示三乘法。</p>
<p>一切诸世尊，皆说一乘道，今此诸大众，皆应除疑惑，诸佛语无异，唯一无二乘。</p>
<p>过去无数劫，无量灭度佛，百千万亿种，其数不可量。</p>
<p>如是诸世尊，种种缘譬喻，无数方便力，演说诸法相。</p>
<p>是诸世尊等，皆说一乘法，化无量众生，令入于佛道。</p>
<p>又诸大圣主，知一切世间，天人群生类，深心之所欲，更以异方便，助显第一义。</p>
<p>若有众生类，值诸过去佛，若闻法布施，或持戒忍辱，精进禅智等，种种修福慧。</p>
<p>如是诸人等，皆已成佛道。</p>
<p>诸佛灭度后，若人善软心，如是诸众生，皆已成佛道。</p>
<p>诸佛灭度已，供养舍利者，起万亿种塔，金银及玻璃，砗磲与玛瑙，玫瑰琉璃珠，清静广严饰，庄校于诸塔。</p>
<p>或有起石庙，旃檀及沈水，木樒并余材，砖瓦泥土等。</p>
<p>若于旷野中，积土成佛庙，乃至童子戏，聚沙为佛塔，如是诸人等，皆已成佛道。</p>
<p>若人为佛故，建立诸形象，刻雕成众相，皆已成佛道。</p>
<p>或以七宝成，鍮鉐赤白铜，白镴及铅锡，铁木及与泥，或以胶漆布，严饰作佛像，如是诸人等，皆已成佛道。</p>
<p>彩画作佛像，百福庄严相，自作若使人，皆已成佛道。</p>
<p>乃至童子戏，若草木及笔，或以指爪甲，而画作佛像，如是诸人等，渐渐积功德，具足大悲心，皆已成佛道。</p>
<p>但化诸菩萨，度脱无量众，若人于塔庙，宝像及画像，以华香幡盖，敬心而供养。</p>
<p>若使人作乐，击鼓吹角贝，箫笛琴箜篌，琵琶铙铜钹，如是众妙音，尽持以供养。</p>
<p>或以欢喜心，歌呗颂佛德，乃至一小音，皆已成佛道。</p>
<p>若人散乱心，乃至以一华，供养于画像，渐见无数佛。</p>
<p>或有人礼拜，或复但合掌，乃至举一手，或复小低头，以此供养像，渐见无量佛。</p>
<p>自成无上道，广度无数众，入无余涅槃，如薪尽火灭。</p>
<p>若人散乱心，入于塔庙中，一称南无佛，皆已成佛道。</p>
<p>于诸过去佛，在世或灭度，若有闻是法，皆已成佛道。</p>
<p>未来诸世尊，其数无有量，是诸如来等，亦方便说法。</p>
<p>一切诸如来，以无量方便，度脱诸众生，入佛无漏智。</p>
<p>若有闻法者，无一不成佛。</p>
<p>诸佛本誓愿，我所行佛道，普欲令众生，亦同得此道。</p>
<p>未来世诸佛，虽说百千亿，无数诸法门，其实为一乘。</p>
<p>诸佛两足尊，知法常无性，佛种从缘起，是故说一乘。</p>
<p>是法住法位，世间相常住，于道场知已，导师方便说。</p>
<p>天人所供养，现在十方佛，其数如恒沙，出现于世间。</p>
<p>安隐众生故，亦说如是法，知第一寂灭，以方便力故，虽示种种道，其实为佛乘。</p>
<p>知众生诸行，深心之所念，过去所习业，欲性精进力。</p>
<p>及诸根利钝，以种种因缘，譬喻亦言辞，随应方便说。</p>
<p>今我亦如是，安隐众生故，以种种法门，宣示于佛道。</p>
<p>我以智慧力，知众生性欲，方便说诸法，皆令得欢喜。</p>
<p>舍利弗当知，我以佛眼观，见六道众生，贫穷无福慧。</p>
<p>入生死险道，相续苦不断。</p>
<p>深著于五欲，如犛牛爱尾，以贪爱自蔽，盲瞑无所见。</p>
<p>不求大势佛，及与断苦法，深入诸邪见，以苦欲舍苦。</p>
<p>为是众生故，而起大悲心。</p>
<p>我始坐道场，观树亦经行，于三七日中，思惟如是事。</p>
<p>我所得智慧，微妙最第一。</p>
<p>众生诸根钝，著乐痴所盲，如斯之等类，云何而可度？尔时诸梵王，及诸天帝释，护世四天王，及大自在天，并余诸天众，眷属百千万，恭敬合掌礼，请我转法轮。</p>
<p>我即自思惟，若但赞佛乘，众生没在苦，不能信是法。</p>
<p>破法不信故，坠于三恶道。</p>
<p>我宁不说法，疾入于涅槃。</p>
<p>寻念过去佛，所行方便力，我今所得道，亦应说三乘。</p>
<p>作是思惟时，十方佛皆现，梵音慰喻我，善哉释迦文，第一之导师，得是无上法，随诸一切佛，而用方便力。</p>
<p>我等亦皆得，最妙第一法，为诸众生类，分别说三乘，少智乐小法，不自信作佛，是故以方便，分别说诸果。</p>
<p>虽复说三乘，但为教菩萨。</p>
<p>舍利弗当知，我闻圣师子，深净微妙音，称南无诸佛。</p>
<p>复作如是念，我出浊恶世，如诸佛所说，我亦随顺行，思惟是事已，即趋波罗奈，诸法寂灭相，不可以言宣。</p>
<p>以方便力故，为五比丘说，是名转法轮，便有涅槃音。</p>
<p>及以阿罗汉，法僧差别名。</p>
<p>从久远劫来，赞示涅槃法，生死苦永尽，我常如是说。</p>
<p>舍利弗当知，我见佛子等，志求佛道者，无量千万亿。</p>
<p>咸以恭敬心，皆来至佛所，曾从诸佛闻，方便所说法。</p>
<p>我即作是念，如来所以出，为说佛慧故，今正是其时。</p>
<p>舍利弗当知，钝根小智人，著相慢者，不能信是法。</p>
<p>今我喜无畏，于诸菩萨中，正直舍方便，但说无上道。</p>
<p>菩萨闻是法，疑网皆已除，千二百罗汉，悉亦当作佛。</p>
<p>如三世诸佛，说法之仪式，我今亦如是，说无分别法。</p>
<p>诸佛兴出世，悬远值遇难，正使出于世，说是法复难。</p>
<p>无量无数劫，闻是法亦难，能听是法者，斯人亦复难。</p>
<p>譬如优昙华，一切皆爱乐，天人所希有，时时乃一出。</p>
<p>闻法欢喜赞，乃至发一言，则为已供养，一切三世佛，是人甚希有，过于优昙华。</p>
<p>汝等勿有疑，我为诸法王，普告诸大众，但以一乘道，教化诸菩萨，无声闻弟子。</p>
<p>汝等舍利弗，声闻及菩萨，当知是妙法，诸佛之秘要。</p>
<p>以五浊恶世，但乐著诸欲。</p>
<p>如是等众生，终不求佛道。</p>
<p>当来世恶人，闻佛说一乘。</p>
<p>迷惑不信受，破法堕恶道。</p>
<p>有惭愧清净，志求佛道者，当为如是等，广赞一乘道。</p>
<p>舍利弗当知，诸佛法如是，以万亿方便，随宜而说法。</p>
<p>其不习学者，不能晓了此。</p>
<p>汝等既已知，诸佛世之师，随宜方便事，无复诸疑惑，心生大欢喜，自知当作佛。</p>
<p>【大意】方便，即方便善巧，为般若的主要内容之一。</p>
<p>意指佛为了教化众生，根据众生的能力、根机，相宜采取各种灵活便利的手段或方法。</p>
<p>本品讲述佛从三昧而起，称颂佛教是圆融的，是一乘教，并应舍利弗三请，讲说声闻乘、缘觉乘等的划分只是其方便法门，并非究竟，佛法唯有一乘。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
