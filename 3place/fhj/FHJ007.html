<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2603法华经007-2024年8月19日-法华经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2603法华经007-2024年8月19日-法华经</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="化城喻品-第七">化城喻品 第七</h4>
<p>佛告诸比丘：“乃往过去无量无边不可思议阿僧祗劫，尔时有佛，名大通智胜如来、应供、正遍知、明行足、善逝、世间解、无上士、调御丈夫、天人师、佛、世尊。</p>
<p>其国名好城，劫名大相。</p>
<p>“诸比丘，彼佛灭度已来，甚大久远。</p>
<p>譬如三千大千世界所有地种，假使有人磨以为墨，过于东方千国土乃下一点，大如微尘，又过千国土复下一点，如是展转，尽地种墨，于汝等意云何？是诸国土，若算师，若算师弟子，能得边际，知其数不？”“不也！世尊。</p>
<p>”“诸比丘，是人所经国土，若点不点，尽抹为尘，一尘一劫，彼佛灭度已来，复过是数无量无边百千万亿阿僧祗劫。</p>
<p>我以如来知见力故，观彼久远犹若今日。</p>
<p>”尔时，世尊欲重宣此义，而说偈言：我念过去世，无量无边劫，有佛两足尊，名大通智胜，如人以为磨，三千大千土，尽此诸地种，皆悉以为墨。</p>
<p>过于千国土，乃下一尘点，如是展转点，尽此诸尘墨。</p>
<p>如是诸国土，点与不点等，复尽抹为尘，一尘为一劫。</p>
<p>此诸微尘数，其劫复过是，彼佛灭度来，如是无量劫。</p>
<p>如来无碍智，知彼佛灭度。</p>
<p>及声闻菩萨，如见今灭度。</p>
<p>诸比丘当知，佛智净微妙，无漏无所碍，通达无量劫。</p>
<p>佛告诸比丘：“大通智胜佛，寿五百四十万亿那由他劫。</p>
<p>其佛本坐道场，破魔军已，垂得阿耨多罗三藐三菩提，而诸佛法不现在前，如是一小劫，乃至十小劫，结跏趺坐，身心不动，而诸佛法犹不在前。</p>
<p>尔时，忉利诸天先为彼佛于菩提树下敷师子座，高一由旬，佛于此坐，当得阿耨多罗三藐三菩提。</p>
<p>适坐此座时，诸梵天王雨众天华，面百由旬，香风时来，吹去萎华，更雨新者，如是不绝，满十小劫，供养于佛，乃至灭度，常雨此华。</p>
<p>四王诸天为供养佛，常击天鼓，其余诸天作天伎乐，满十小劫，至于灭度，亦复如是。</p>
<p>“诸比丘！大通智胜佛过十小劫，诸佛之法乃现在前，成阿耨多罗三藐三菩提。</p>
<p>其佛未出家时，有十六子，其第一者名曰智积。</p>
<p>诸子各有种种珍异玩好之具，闻父得成阿耨多罗三藐三菩提，皆舍所珍，往诣佛所。</p>
<p>诸母涕泣而随送之。</p>
<p>其祖转轮圣王，与一百大臣，及余百千万亿人民，皆共围绕，随至道场。</p>
<p>咸欲亲近大通智胜如来，供养恭敬，尊重赞叹。</p>
<p>到已，头面礼足，绕佛毕已，一心合掌，瞻仰世尊，以偈颂曰：大威德世尊，为度众生故，于无量亿岁，尔乃得成佛，诸愿已具足，善哉吉无上！世尊甚希有，一坐十小劫，身体及手足，静然安不动。</p>
<p>其心常憺怕，未曾有散乱，究竟永寂灭，安住无漏法。</p>
<p>今者见世尊，安隐成佛道，我等得善利，称庆大欢喜。</p>
<p>众生常苦恼，盲瞑无导师，不识苦尽道，不知求解脱。</p>
<p>长夜增恶趣，减损诸天众，从冥入于冥，永不闻佛名。</p>
<p>今佛得最上，安隐无漏道，我等及天人，为得最大利，是故咸稽首，归命无上尊。</p>
<p>“尔时，十六王子偈赞佛已，劝请世尊转于法轮。</p>
<p>咸作是言：’世尊说法，多所安隐，怜悯饶益诸天人民。</p>
<p>’重说偈言：世雄无等伦，百福自庄严，得无上智慧，愿为世间说，度脱于我等，及诸众生类，为分别显示，令得是智慧。</p>
<p>若我等得佛，众生亦复然。</p>
<p>世尊知众生，深心之所念，亦知所行道，又知智慧力，欲乐及修福，宿命所行业。</p>
<p>世尊悉知已，当转无上轮。</p>
<p>佛告诸比丘：“大通智胜佛得阿耨多罗三藐三菩提时，十方各五百万亿诸佛世界，六种震动。</p>
<p>其国中间幽冥之处，日月威光所不能照，而皆大明。</p>
<p>其中众生，各得相见，咸作是言：’此中云何忽生众生？’又其国界诸天宫殿，乃至梵宫，六种震动，大光普照，遍满世界，胜诸天光。</p>
<p>“尔时，东方五百万亿诸国土中梵天宫殿，光明照曜，倍于常明。</p>
<p>诸梵天王各作是念：’今者宫殿光明，昔所未有。</p>
<p>以何因缘而现此相？’是时诸梵天王即各相诣，共议此事。</p>
<p>时彼众中有一大梵天王，名救一切，为诸梵众而说偈言：我等诸宫殿，光明昔未有，此是何因缘，宜各共求之。</p>
<p>为大德天生，为佛出世间？而此大光明，遍照于十方。</p>
<p>“尔时，五百万亿国土诸梵天王，与宫殿俱，各以衣裓盛诸天华，共诣西方，推寻是相。</p>
<p>见大通智胜如来处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。</p>
<p>即时诸梵天王头面礼佛，绕百千匝，即以天华而散佛上。</p>
<p>其所散华，如须弥山，并以供养佛菩提树。</p>
<p>其菩提树，高十由旬。</p>
<p>华供养已，各以宫殿奉上彼佛，而作是言：’惟见哀悯，饶益我等，所献宫殿，愿垂纳处。</p>
<p>’时诸梵天王，即于佛前，一心同声，以偈颂曰：世尊甚希有，难可得值遇，具无量功德，能救护一切。</p>
<p>天人之大师，哀悯于世间，十方诸众生，普皆蒙饶益。</p>
<p>我等所从来，五百万亿国，舍深禅定乐，为供养佛故。</p>
<p>我等先世福，宫殿甚严饰，今以奉世尊，惟愿哀纳受。</p>
<p>“尔时，诸梵天王偈赞佛已，各作是言：’惟愿世尊转于法轮，度脱众生，开涅槃道。</p>
<p>’时诸梵天王一心同声，而说偈言：世雄两足尊，惟愿演说法，以大慈悲力，度苦恼众生。</p>
<p>“尔时大通智胜如来默然许之。</p>
<p>“又诸比丘！东南方五百万亿国土，诸大梵王，各自见宫殿光明照耀，昔所未有。</p>
<p>欢喜踊跃，生希有心，即各相诣，共议此事。</p>
<p>时彼众中，有一大梵天王，名曰大悲，为诸梵众而说偈言：是事何因缘，而现如此相，我等诸宫殿，光明昔未有。</p>
<p>为大德天生，为佛出世间？未曾见此相，当共一心求。</p>
<p>过千万亿土，寻光共推之，多是佛出世，度脱苦众生。</p>
<p>“尔时，五百万亿诸梵天王，与宫殿俱，各以衣裓盛诸天华，共诣西北方，推寻是相。</p>
<p>见大通智胜如来处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。</p>
<p>时诸梵天王头面礼佛，绕百千匝，即以天华而散佛上。</p>
<p>所散之华如须弥山，并以供养佛菩提树。</p>
<p>华供养已，各以宫殿奉上彼佛，而作是言：’惟见哀悯，饶益我等，所献宫殿，愿垂纳受。</p>
<p>’尔时，诸梵天王即于佛前，一心同声，以偈颂曰：圣主天中王，迦陵频伽声，哀悯众生者，我等今敬礼。</p>
<p>世尊甚希有，久远乃一现，一百八十劫，空过无有佛，三恶道充满，诸天众减少，今佛出于世，为众生作眼，世间所归趣，救护于一切，为众生之父，哀悯饶益者。</p>
<p>我等宿福庆，今得值世尊。</p>
<p>“尔时，诸梵天王偈赞佛已，各作是言：’惟愿世尊，哀悯一切，转于法轮，度脱众生。</p>
<p>’时诸梵天王一心同声，而说偈言：大圣转法轮，显示诸法相，度苦恼众生，令得大欢喜。</p>
<p>众生闻此法，得道若生天，诸恶道减少，忍善者增益。</p>
<p>“尔时，大通智胜如来默然许之。</p>
<p>“又诸比丘！南方五百万亿国土诸大梵王，各自见宫殿光明照耀，昔所未有。</p>
<p>欢喜踊跃，生希有心，即各相诣，共议此事：’以何因缘，我等宫殿有此光耀？’时彼众中有一大梵天王，名曰妙法，为诸梵众而说偈言：我等诸宫殿，光明甚威耀，此非无因缘，是相宜求之。</p>
<p>过于百千劫，未曾见是相，为大德天生，为佛出世间？“尔时，五百万亿诸梵天王，与宫殿俱，各以衣裓盛诸天华，共诸北方，推寻是相。</p>
<p>见大通智胜如来处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。</p>
<p>时诸梵天王头面礼佛，绕百千匝，即以天华而散佛上。</p>
<p>所散之华如须弥山，并以供养佛菩提树。</p>
<p>华供养已，各以宫殿奉上彼佛，而作是言：’惟见哀悯，饶益我等，所献宫殿，愿垂纳受。</p>
<p>’尔时诸梵天王，即于佛前，一心同声，以偈颂曰：世尊甚难见，破诸烦恼者，过百三十劫，今乃得一见。</p>
<p>诸饥渴众生，以法雨充满，昔所未曾睹，无量智慧者，如优昙钵华，今日乃值遇。</p>
<p>我等诸宫殿，蒙光故严饰，世尊大慈悯，惟愿垂纳受。</p>
<p>“尔时，诸梵天王偈赞佛已，各作是言：’惟愿世尊转于法轮，令一切世间诸天、魔、梵、沙门、婆罗门，皆获安隐，而得度脱。</p>
<p>’时诸梵天王一心同声，以偈颂曰：惟愿天人尊，转无上法轮，击于大法鼓，而吹大法螺，普雨大法雨，度无量众生。</p>
<p>我等咸归请，当演深远音。</p>
<p>“尔时，大通智胜如来默然许之。</p>
<p>“西南方乃至下方，亦复如是。</p>
<p>尔时上方五百万亿国土诸大梵王，皆悉自睹所止宫殿光明威耀，昔所未有。</p>
<p>欢喜踊跃，生希有心，即各相诣，共议此事。</p>
<p>’以何因缘，我等宫殿，有斯光明？’时彼众中有一大梵天王，名曰尸弃，为诸梵众而说偈言：今以何因缘，我等诸宫殿，威德光明耀，严饰未曾有。</p>
<p>如是之妙相，昔所未闻见，为大德天生，为佛出世间？“尔时，五百万亿诸梵天王，与宫殿俱，各以衣裓盛诸天华，共诣下方，推寻是相。</p>
<p>见大通智胜如来处于道场菩提树下，坐师子座，诸天、龙王、乾闼婆、紧那罗、摩睺罗伽、人非人等，恭敬围绕，及见十六王子请佛转法轮。</p>
<p>时诸梵天王头面礼佛，绕百千匝，即以天华，而散佛上。</p>
<p>所散之华如须弥山，并以供养佛菩提树。</p>
<p>华供养已，各以宫殿奉上彼佛，而作是言：’惟见哀悯，饶益我等，所献宫殿，愿垂纳处。</p>
<p>’尔时诸梵天王，即于佛前一心同声，以偈颂曰：善哉见诸佛，救世之圣尊，能于三界狱，勉出诸众生。</p>
<p>普智天人尊，哀悯群萌类，能开甘露门，广度于一切。</p>
<p>于昔无量劫，空过无有佛，世尊未出时，十方常暗瞑，三恶道增长，阿修罗亦盛，诸天众转减，死多堕恶道。</p>
<p>不从佛闻法，常行不善事，色力及智慧，斯等皆减少。</p>
<p>罪业因缘故，失乐及乐想，住于邪见法，不识善仪则，不蒙佛所化，常堕于恶道。</p>
<p>佛为世间眼，久远时乃出，哀悯诸众生，故现于世间。</p>
<p>超出成正觉，我等甚欣庆，及余一切众，喜叹未曾有。</p>
<p>我等诸宫殿，蒙光故严饰，今以奉世尊，惟垂哀纳受。</p>
<p>愿以此功德，普及于一切，我等与众生，皆共成佛道。</p>
<p>“尔时，五百万亿诸梵天王偈赞佛已，各白佛言：’惟愿世尊转于法轮，多所安隐，多所度脱。</p>
<p>’时诸梵天王而说偈言：世尊转法轮，击甘露法鼓，度苦恼众生，开示涅槃道。</p>
<p>惟愿受我请，以大微妙音，哀悯而敷演，无量劫习法。</p>
<p>“尔时，大通智胜如来，受十方诸梵天王及十六王子请，即时三转十二行法轮，若沙门、婆罗门，若天、魔、梵，及余世间所不能转，谓是苦，是苦集，是苦灭，是苦灭道。</p>
<p>及广说十二因缘法——无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼。</p>
<p>无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭。</p>
<p>佛于天人大众之中说是法时，六百万亿那由他人，以不受一切法故，而于诸漏心得解脱，皆得深妙禅定、三明、六通，具八解脱。</p>
<p>第二第三第四说法时，千万亿恒河沙那由他等众生，亦以不受一切法故，而于诸漏心得解脱。</p>
<p>从是已后，诸声闻众无量无边，不可称数。</p>
<p>“尔时，十六王子皆以童子出家而为沙弥，诸根通利，智慧明了，已曾供养百千万亿诸佛，净修梵行，求阿耨多罗三藐三菩提。</p>
<p>俱白佛言：’世尊！是诸无量千万亿大德声闻，皆已成就。</p>
<p>世尊亦当为我等说阿耨多罗三藐三菩提法，我等闻已，皆共修学。</p>
<p>世尊！我等志愿如来知见，深心所念，佛自证知。</p>
<p>’“尔时，转轮圣王所将众中八万亿人，见十六王子出家，亦求出家。</p>
<p>王即听许。</p>
<p>尔时，彼佛受沙弥请，过二万劫已，乃于四众之中，说是大乘经，名《妙法莲华》，教菩萨法，佛所护念。</p>
<p>说是经已，十六沙弥为阿耨多罗三藐三菩提故，皆共受持，讽诵通利。</p>
<p>“说是经时，十六菩萨沙弥皆悉信受，声闻众中亦有信解，其余众生千万亿种，皆生疑惑。</p>
<p>“佛说是经，于八千劫未曾休废，说此经已，即入静室，住于禅定八万四千劫。</p>
<p>是时十六菩萨沙弥，知佛入室，寂然禅定，各升法座，亦于八万四千劫为四部众广说分别《妙法华经》，一一皆度六百万亿那由他恒河沙等众生，示教利喜，令发阿耨多罗三藐三菩提心。</p>
<p>“大通智胜佛过八万四千劫已，从三昧起，往诣法座，安祥而坐，普告大众：’是十六菩萨沙弥甚为希有，诸根通利，智慧明了，已曾供养无量干万亿数诸佛。</p>
<p>于诸佛所，常修梵行，受持佛智，开示众生，令入其中。</p>
<p>汝等皆当数数亲近而供养之。</p>
<p>所以者何？若声闻、辟支佛及诸菩萨，能信是十六菩萨所说经法，受时不毁者，是人皆当得阿耨多罗三藐三菩提如来之慧。</p>
<p>’”佛告诸比丘：“是十六菩萨常乐说是《妙法莲华经》，一一菩萨，所化六百万亿那由他恒河沙等众生，世世所生与菩萨俱，从其闻法，悉皆信解，以此因缘，得值四万亿诸佛世尊，于今不尽。</p>
<p>“诸比丘！我今语汝：彼佛弟子十六沙弥，今皆得阿耨多罗三藐三菩提，于十方国土现在说法，有无量百千万亿菩萨、声闻以为眷属。</p>
<p>其二沙弥，东方作佛，一名阿閦，在欢喜国，二名须弥顶。</p>
<p>东南方二佛，一名师子音，二名师子相。</p>
<p>南方二佛，一名虚空住，二名常灭。</p>
<p>西南方二佛，一名帝相，二名梵相。</p>
<p>西方二佛，一名阿弥陀，二名度一切世间苦恼。</p>
<p>西北方二佛，一名多摩罗跋旃檀香神通，二名须弥相。</p>
<p>北方二佛，一名云自在，二名云自在王。</p>
<p>东北方佛，名坏一切世间怖畏，第十六我释迦牟尼佛，于娑婆国土，成阿耨多罗三藐三菩提。</p>
<p>“诸比丘！我等为沙弥时，各各教化无量百千万亿恒河沙等众生，从我闻法，为阿耨多罗三藐三菩提。</p>
<p>此诸众生，于今有住声闻地者，我常教化阿耨多罗三藐三菩提，是诸人等，应以是法渐入佛道。</p>
<p>所以者何？如来智慧，难信难解。</p>
<p>尔时所化无量恒河沙等众生者，汝等诸比丘，及我灭度后，未来世中声闻弟子是也。</p>
<p>我灭度后，复有弟子不闻是经，不知不觉菩萨所行，自于所得功德生灭度想，当入涅槃。</p>
<p>我于余国作佛，更有异名，是人虽生灭度之想，入于涅槃，而于彼土求佛智慧，得闻是经。</p>
<p>惟以佛乘而得灭度，更无余乘，除诸如来方便说法。</p>
<p>“诸比丘！若如来自知涅槃时到，众又清净，信解坚固，了达空法，深入禅定，便集诸菩萨及声闻众，为说是经。</p>
<p>世间无有二乘而得灭度，惟一佛乘得灭度耳。</p>
<p>“比丘当知！如来方便，深入众生之性，知其志乐小法，深著五欲，为是等故，说于涅槃，是人若闻，则便信受。</p>
<p>“譬如五百由旬险难恶道，旷绝无人，怖畏之处。</p>
<p>若有多众欲过此道，至珍宝处。</p>
<p>有一导师，聪慧明达，善知险道通塞之相，将导众人欲过此难。</p>
<p>所将人众，中路懈退，白导师言：’我等疲极，而复怖畏，不能复进，前路犹远，今欲退还。</p>
<p>’导师多诸方便，而作是念：’此等可悯！云何舍大珍宝而欲退还？’作是念已，以方便力，于险道中过三百由旬，化作一城。</p>
<p>告众人言：’汝等勿怖，莫得退还。</p>
<p>今此大城，可于中止，随意所作，若入是城，快得安隐。</p>
<p>若能前至宝所，亦可得去。</p>
<p>’是时，疲极之众，心大欢喜，叹未曾有：’我等今者免斯恶道，快得安隐！’于是众人前入化城，生已度想，生安隐想。</p>
<p>尔时，导师知此人众既得止息，无复疲倦，即灭化城，语众人言：’汝等去来，宝处在近。</p>
<p>向者大城，我所化作，为止息耳。</p>
<p>’“诸比丘！如来亦复如是，今为汝等作大导师，知诸生死烦恼恶道险难长远，应去应度。</p>
<p>若众生但闻一佛乘者，则不欲见佛，不欲亲近，便作是念：’佛道长远，久受勤苦，乃可得成。</p>
<p>’佛知是心怯弱下劣，以方便力，而于中道为止息故，说二涅槃。</p>
<p>若众生住于二地，如来尔时即便为说：’汝等所作未办，汝所住地，近于佛慧，当观察筹量所得涅槃，非真实也。</p>
<p>但是如来方便之力，于一佛乘，分别说三。</p>
<p>如彼导师为止息故，化作大城。</p>
<p>既知息已，而告之言：宝处在近，此城非实，我化作耳。</p>
<p>’”尔时，世尊欲重宣此义，而说偈言：大通智胜佛，十劫坐道场，佛法不现前，不得成佛道。</p>
<p>诸天神龙王，阿修罗众等，常雨于天华，以供养彼佛，诸天击天鼓，并作众伎乐，香风吹萎华，更雨新好者。</p>
<p>过十小劫已，乃得成佛道，诸天及世人，心皆怀踊跃。</p>
<p>彼佛十六子，皆与其眷属，千万亿围绕，俱行至佛所，头面礼佛足，而请转法轮。</p>
<p>圣师子法雨，充我及一切，世尊甚难值，久远时一现，为觉悟群生，震动于一切。</p>
<p>东方诸世界，五百万亿国，梵宫殿光耀，昔所未曾有。</p>
<p>诸梵见此相，寻来至佛所，散华以供养，并奉上宫殿，请佛转法轮，以偈而赞叹。</p>
<p>佛知时未至，受请默然坐。</p>
<p>三方及四维，上下亦复尔，散华奉宫殿，请佛转法轮，世尊甚难值，愿以大慈悲，广开甘露门，转无上法轮。</p>
<p>无量慧世尊，受彼众人请，为宣种种法，四谛十二缘，无明至老死，皆从生缘有，如是众过患，汝等应当知。</p>
<p>宣畅是法时，六百万亿姟，得尽诸苦际，皆成阿罗汉。</p>
<p>第二说法时，千万恒沙众，于诸法不受，亦得阿罗汉。</p>
<p>从是后得道，其数无有量，万亿劫算数，不能得其边。</p>
<p>时十六王子，出家作沙弥，皆共请彼佛，演说大乘法。</p>
<p>我等及营从，皆当成佛道，愿得如世尊，慧眼第一净。</p>
<p>佛知童子心，宿世之所行，以无量因缘，种种诸譬喻，说六婆罗蜜，及诸神通事。</p>
<p>分别真实法，菩萨所行道，说是《法华经》，如恒河沙偈。</p>
<p>彼佛说经已，静室入禅定，一心一处坐，八万四千劫。</p>
<p>是诸沙弥等，知佛禅未出，为无量亿众，说佛无上慧。</p>
<p>各各坐法座，说是大乘经，于佛宴寂后，宣扬助法化。</p>
<p>一一沙弥等，所度诸众生，有六百万亿，恒河沙等众。</p>
<p>彼佛灭度后，是诸闻法者，在在诸佛土，常与师俱生。</p>
<p>是十六沙弥，具足行佛道，今现在十方，各得成正觉。</p>
<p>尔时闻法者，各在诸佛所，其有住声闻，渐教以佛道。</p>
<p>我在十六数，曾亦为汝说，是故以方便，引汝趣佛慧。</p>
<p>以是本因缘，今说《法华经》，今汝入佛道，慎勿怀惊惧。</p>
<p>譬如险恶道，回绝多毒兽，又复无水草，人所怖畏处。</p>
<p>无数千万众，欲过此险道，其路甚旷远，经五百由旬。</p>
<p>时有一导师，强识有智慧，明了心决定，在险济众难。</p>
<p>众人皆疲倦，而白导师言，我等今顿乏，于此欲退还。</p>
<p>导师作是念：此辈甚可悯，如何欲退还，而失大珍宝。</p>
<p>寻时思方便，当设神通力，化作大城郭，庄严诸舍宅，周匝有园林，渠流及浴池，重门高楼阁，男女皆充满。</p>
<p>即作是化已，慰众言勿惧，汝等入此城，各可随所乐。</p>
<p>诸人既入城，心皆大欢喜，皆生安隐想，自谓已得度。</p>
<p>导师知息已，集众而告言，汝等当前进，此是化城耳。</p>
<p>我见汝疲极，中路欲退还，故以方便力，权化作此城，汝今勤精进，当共至宝所。</p>
<p>我亦复如是，为一切导师。</p>
<p>见诸求道者，中路而懈废，不能度生死，烦恼诸险道。</p>
<p>故以方便力，为息说涅槃，言汝等苦灭，所作皆已办。</p>
<p>既知到涅槃，皆得阿罗汉，尔乃集大众，为说真实法。</p>
<p>诸佛方便力，分别说三乘，唯有一佛乘，息处故说二。</p>
<p>今为汝说实，汝所得非灭，为佛一切智，当发大精进。</p>
<p>汝证一切智，十力等佛法，具三十二相，乃是真实灭。</p>
<p>诸佛之导师，为息说涅槃，既知是息已，引入于佛慧。</p>
<p>【大意】本品远引尘劫以前大通智胜如来教化十六王子及余众生，宣说《妙法莲华经》之事，并运用化城譬喻，进一步宣说三乘方便、一乘真实。</p>
<p>化城，即导师为引导求宝者到达宝所，暂时变现或幻化出来的城郭。</p>
<p>此喻是论述成佛之路遥远艰险，如同化城能让求宝者暂时休息，蓄养精力后又可继续前进一样，佛也以方便善巧法门先说小乘涅槃，使众生得此涅槃后，再发心进趋真实的佛所，获得无上的大乘佛果。</p>
<p>因而三乘只是佛为众生提供的暂歇城，是佛的方便权说或应机虚设，只有纯圆独妙的一乘——佛乘，才是真正的终极目的。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
