<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>0803道德经帛书版.md-DDJBSB</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">0803道德经帛书版.md-DDJBSB</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<p>道德经•第一章</p>
<p>【传世版】</p>
<p>道可道，非常道。</p>
<p>名可名，非常名。</p>
<p>无名天地之始﹔有名万物之母。</p>
<p>故常无，欲以观其妙﹔常有，欲以观其徼。</p>
<p>此两者，同出而异名，同谓之玄。</p>
<p>玄之又玄，众妙之门。</p>
<p>【帛书乙版】</p>
<p>道，可道也，非恒道也。</p>
<p>名，可名也，非恒名也。</p>
<p>无，名万物之始也；有，名万物之母也。</p>
<p>故恒无，欲也，以观其妙；恒有，欲也，以观其所徼。</p>
<p>两者同出，异名，同谓。</p>
<p>玄之，又玄，众妙之门。</p>
<p>道德经•第二章</p>
<p>【传世版】</p>
<p>天下皆知美之为美，斯恶已。</p>
<p>皆知善之为善，斯不善已。</p>
<p>有无相生，难易相成，长短相形，高下相盈，音声相和，前后相随。</p>
<p>恒也。</p>
<p>是以圣人处无为之事，行不言之教﹔</p>
<p>万物作而弗始，生而弗有，为而弗恃，功成而不居。</p>
<p>夫唯弗居，是以不去。</p>
<p>【帛书乙版】</p>
<p>天下皆知美，为美恶已；皆知善，斯不善矣。</p>
<p>有无之相，生也，难易之相，成也，长短之相，形也，高下之相，盈也，音声之相，和也，先后之相，随。</p>
<p>恒也。</p>
<p>是以圣人居无为之事，行不言之教。</p>
<p>万物作而弗始也，为而弗恃也，成功而弗居也。</p>
<p>夫唯弗居，是以弗去。</p>
<p>道德经•第三章</p>
<p>【传世版】</p>
<p>不尚贤，使民不争</p>
<p>不贵难得之货，使民不为盗﹔</p>
<p>不见可欲，使民心不乱。</p>
<p>是以圣人之治，</p>
<p>虚其心，实其腹，</p>
<p>弱其志，强其骨。</p>
<p>常使民无知无欲。</p>
<p>使夫智者不敢为也。</p>
<p>为无为，则无不治。</p>
<p>【帛书乙版】</p>
<p>不上贤，使民不争。</p>
<p>不贵难得之货，使民不为盗。</p>
<p>不见可欲，使民不乱。</p>
<p>是以圣人之治也，虚其心，实其腹，弱其志，强其骨。</p>
<p>恒使民无知无欲也，</p>
<p>使夫智不敢，弗为而已，则无不治矣。</p>
<p>道德经•第四章</p>
<p>【传世版】</p>
<p>道冲，而用之或不盈。</p>
<p>渊兮，似万物之宗﹔湛兮，似或存。</p>
<p>吾不知谁之子，象帝之先。</p>
<p>【帛书乙版】</p>
<p>道盅，而用之又弗盈也。</p>
<p>渊呵，似万物之宗。</p>
<p>挫其锐，解其纷，和其光，同其尘。</p>
<p>湛呵似或存，</p>
<p>吾不知其谁之子也，象帝之先。</p>
<p>道德经•第五章</p>
<p>【传世版】</p>
<p>天地不仁，以万物为刍狗﹔</p>
<p>圣人不仁，以百姓为刍狗。</p>
<p>天地之间，其犹橐龠乎。</p>
<p>虚而不屈，动而愈出。</p>
<p>多言数穷，不如守中。</p>
<p>【帛书乙版】</p>
<p>天地不仁，以万物为刍狗；圣人不仁，以百姓为刍狗。</p>
<p>天地之间，其犹橐龠舆，虚而不屈，动而愈出。</p>
<p>多闻数穷，不若守于中。</p>
<p>道德经•第六章</p>
<p>【传世版】</p>
<p>谷神不死，是谓玄牝。</p>
<p>玄牝之门，是谓天地根。</p>
<p>绵绵若存，用之不勤。</p>
<p>【帛书乙版】</p>
<p>谷神不死，是谓玄牝，玄牝之门，是谓天地之根。</p>
<p>绵绵呵若存，用之不勤。</p>
<p>道德经•第七章</p>
<p>【传世版】</p>
<p>天长地久。</p>
<p>天地所以能长且久者，</p>
<p>以其不自生，故能长生。</p>
<p>是以圣人后其身而身先﹔外其身而身存。</p>
<p>非以其无私邪。</p>
<p>故能成其私。</p>
<p>【帛书乙版】</p>
<p>天长地久，天地之所以能长且久者，以其不自生也，故能长生。</p>
<p>是以圣人退其身而身先，外其身而身存。</p>
<p>不以其无私舆？故能成其私。</p>
<p>道德经•第八章</p>
<p>【传世版】</p>
<p>上善若水。</p>
<p>水善利万物而不争，</p>
<p>处众人之所恶，故几于道。</p>
<p>居善地，心善渊，</p>
<p>与善仁，言善信，</p>
<p>政善治，事善能，动善时。</p>
<p>夫唯不争，故无尤。</p>
<p>【帛书乙版】</p>
<p>上善似水。</p>
<p>水善利万物而有静；居众人之所恶，故几于道矣。</p>
<p>居善地，心善渊，予善信，政善治，事善能，动善时。</p>
<p>夫唯不争，故无尤。</p>
<p>道德经•第九章</p>
<p>【传世版】</p>
<p>持而盈之，不如其已﹔</p>
<p>揣而锐之，不可长保。</p>
<p>金玉满堂，莫之能守﹔</p>
<p>富贵而骄，自遗其咎。</p>
<p>功遂身退，天之道也。</p>
<p>【帛书乙版】</p>
<p>持而盈之，不若其已。</p>
<p>揣而锐之，不可长葆之。</p>
<p>金玉盈室，莫之守也。</p>
<p>贵富而骄，自遗咎也。</p>
<p>功遂身退，天之道也。</p>
<p>道德经•第十章</p>
<p>【传世版】</p>
<p>载营魄抱一，能无离乎。</p>
<p>专气致柔，能如婴儿乎。</p>
<p>涤除玄鉴，能无疵乎。</p>
<p>爱国治民，能无为乎。</p>
<p>天门开阖，能为雌乎。</p>
<p>明白四达，能无知乎。</p>
<p>【帛书乙版】</p>
<p>戴营魄抱一，能毋离乎？</p>
<p>抟气至柔，能婴儿乎？</p>
<p>涤除玄鉴，能毋疵乎？</p>
<p>爱民活国，能毋以智乎？</p>
<p>天门启阖，能为雌乎？</p>
<p>明白四达，能毋以知乎？</p>
<p>生之畜之，生而弗有，长而弗宰也，是谓玄德。</p>
<p>道德经•第十一章</p>
<p>【传世版】</p>
<p>三十辐，共一毂，当其无，有车之用。</p>
<p>埏埴以为器，当其无，有器之用。</p>
<p>凿户牖以为室，当其无，有室之用。</p>
<p>故有之以为利，无之以为用。</p>
<p>【帛书乙版】</p>
<p>卅辐同一毂，当其无，有车之用也。</p>
<p>埏埴为器，当其无，有埴器之用也。</p>
<p>凿户牖，当其无，有室之用也。</p>
<p>故有之以为利，无之以为用。</p>
<p>道德经•第十二章</p>
<p>【传世版】</p>
<p>五色令人目盲﹔五音令人耳聋﹔五味令人口爽﹔</p>
<p>驰骋畋猎，令人心发狂﹔难得之货，令人行妨。</p>
<p>是以圣人为腹不为目，故去彼取此。</p>
<p>【帛书乙版】</p>
<p>五色使人目盲。</p>
<p>驰骋田猎使人心发狂，</p>
<p>难得之货，使人之行妨，</p>
<p>五味使人之口爽。</p>
<p>五音使人之耳聋，</p>
<p>是以圣人之治也，为腹不为目，故去彼取此。</p>
<p>道德经•第十三章</p>
<p>【传世版】</p>
<p>宠辱若惊，贵大患若身。</p>
<p>何谓宠辱若惊。</p>
<p>宠为下，得之若惊，失之若惊，是谓宠辱若惊。</p>
<p>何谓贵大患若身。</p>
<p>吾所以有大患者，为吾有身，及吾无身，吾有何患。</p>
<p>故贵以身为天下，若可寄天下﹔</p>
<p>爱以身为天下，若可托天下。</p>
<p>【帛书乙版】</p>
<p>宠辱若惊，贵大患若身。</p>
<p>何谓宠辱若惊？</p>
<p>宠之为下。</p>
<p>得之若惊，失之若惊，是谓宠辱若惊。</p>
<p>何谓贵大患若身？</p>
<p>吾所以有大患者，为吾有身也；及吾无身，有何患。</p>
<p>故贵为身于为天下，若可以托天下矣；</p>
<p>爱以身为天下，汝何以寄天下。</p>
<p>道德经•第十四章</p>
<p>【传世版】</p>
<p>视之不见，名曰夷﹔</p>
<p>听之不闻，名曰希﹔</p>
<p>搏之不得，名曰微。</p>
<p>此三者不可致诘，故混而为一。</p>
<p>其上不皦，其下不昧。</p>
<p>绳绳兮不可名，复归于无物。</p>
<p>是谓无状之状，无物之象，是谓惚恍。</p>
<p>迎之不见其首，随之不见其后。</p>
<p>执古之道，以御今之有。</p>
<p>能知古始，是谓道纪。</p>
<p>【帛书乙版】</p>
<p>视之而弗见，名之曰微。</p>
<p>听之而弗闻，名之曰希。</p>
<p>捪之而弗得，名之曰夷。</p>
<p>三者不可致诘，故混而为一。</p>
<p>一者，其上不皦，其下不忽，绳绳呵不可名也，复归于无物。</p>
<p>是谓无状之状，无物之象，是谓忽恍。</p>
<p>随而不见其后，迎而不见其首。</p>
<p>执今之道，以御今之有，</p>
<p>以知古始。</p>
<p>是谓道纪。</p>
<p>道德经•第十五章</p>
<p>【传世版】</p>
<p>古之善为道者，微妙玄通，深不可识。</p>
<p>夫唯不可识，故强为之容：</p>
<p>豫兮若冬涉川﹔</p>
<p>犹兮若畏四邻﹔</p>
<p>俨兮其若容﹔</p>
<p>涣兮若冰之将释﹔</p>
<p>敦兮其若朴﹔</p>
<p>旷兮其若谷﹔</p>
<p>混兮其若浊﹔</p>
<p>澹兮其若海﹔</p>
<p>飂兮若无止。</p>
<p>孰能浊以静之徐清。</p>
<p>孰能安以动之徐生。</p>
<p>保此道者，不欲盈。</p>
<p>夫唯不盈，故能蔽而新成。</p>
<p>【帛书乙版】</p>
<p>古之善为道者，微妙玄达，深不可识。</p>
<p>夫唯不可识，故强为之容。</p>
<p>曰：</p>
<p>豫呵其若冬涉水，犹呵其若畏四邻，严呵其若容（客），涣呵其若凌释，敦呵其若朴，混呵其若浊，旷呵其若谷。</p>
<p>浊而静之徐清，安以动之徐生。</p>
<p>保此道不欲盈，夫唯不欲盈，是以能敝而不成。</p>
<p>道德经•第十六章</p>
<p>【传世版】</p>
<p>致虚极，守静笃。</p>
<p>万物并作，吾以观复。</p>
<p>夫物芸芸，各复归其根。</p>
<p>归根曰静，静曰复命。</p>
<p>复命曰常，知常曰明。</p>
<p>不知常，妄作凶。</p>
<p>知常容，容乃公，</p>
<p>公乃全，全乃天，</p>
<p>天乃道，道乃久，没身不殆。</p>
<p>【帛书乙版】</p>
<p>致虚，极也；守静，表也；</p>
<p>万物并作，吾以观其复也。</p>
<p>天物芸芸，各复归于其根，曰静。</p>
<p>静，是谓复命。</p>
<p>复命，常也；知常，明也；不知常，妄；妄作，凶。</p>
<p>知常，容；容乃公,公乃王,王乃天,天乃道,道乃久，没身不殆。</p>
<p>道德经•第十七章</p>
<p>【传世版】</p>
<p>太上，不知有之﹔</p>
<p>其次，亲而誉之﹔</p>
<p>其次，畏之﹔</p>
<p>其次，侮之。</p>
<p>信不足焉，有不信焉。</p>
<p>悠兮其贵言。</p>
<p>功成事遂，百姓皆谓：「我自然」。</p>
<p>【帛书乙版】</p>
<p>太上，下知有之。</p>
<p>其次，亲誉之，其次，畏之，其下，侮之。</p>
<p>信不足，案有不信。</p>
<p>犹呵其贵言也。</p>
<p>成功遂事，而百姓谓我自然。</p>
<p>道德经•第十八章</p>
<p>【传世版】</p>
<p>大道废，有仁义﹔</p>
<p>智慧出，有大伪﹔</p>
<p>六亲不和，有孝慈﹔</p>
<p>国家昏乱，有忠臣。</p>
<p>【帛书乙版】</p>
<p>故大道废，案有仁义；智慧出，案有大伪；六亲不和，案有孝慈；邦家昏乱，案有贞臣。</p>
<p>道德经•第十九章</p>
<p>【传世版】</p>
<p>绝圣弃智，民利百倍﹔</p>
<p>绝仁弃义，民复孝慈﹔</p>
<p>绝巧弃利，盗贼无有。</p>
<p>此三者以为文不足，故令有所属。</p>
<p>见素抱朴，少思寡欲，绝学无忧。</p>
<p>【帛书乙版】</p>
<p>绝圣弃智，民利百倍。</p>
<p>绝仁弃义，民复孝慈。</p>
<p>绝巧弃利，盗贼无有。</p>
<p>此三言也，以为文未足，故令之有所属。</p>
<p>见素抱朴，少私而寡欲。</p>
<p>绝学无忧。</p>
<p>道德经•第二十章</p>
<p>【传世版】</p>
<p>唯之与阿，相去几何。</p>
<p>善之与恶，相去若何。</p>
<p>人之所畏，不可不畏。</p>
<p>荒兮，其未央哉。</p>
<p>众人熙熙，如享太牢，如春登台。</p>
<p>我独泊兮，其未兆﹔</p>
<p>沌沌兮，如婴儿之未孩﹔</p>
<p>儽儽兮，若无所归。</p>
<p>众人皆有余，而我独若遗。</p>
<p>我愚人之心也哉。</p>
<p>俗人昭昭，我独昏昏。</p>
<p>俗人察察，我独闷闷。</p>
<p>众人皆有以，而我独顽且鄙。</p>
<p>我独异于人，而贵食母。</p>
<p>【帛书乙版】</p>
<p>唯与呵，其相去几何？美与恶，其相去何若人之所畏，亦不可以不畏人。</p>
<p>恍呵，其未央哉！众人熙熙，若飨于大牢，而春登台。</p>
<p>我泊焉未兆，若婴儿未咳。</p>
<p>累呵，如无所归。</p>
<p>众人皆有余，我独遗。</p>
<p>我愚人之心也，沌沌呵。</p>
<p>俗）人昭昭。</p>
<p>我独若昏呵。</p>
<p>俗人察察，我独闷闷呵。</p>
<p>忽呵，其若海，恍呵，其若无所止。</p>
<p>众人皆有以，我独顽以俚。</p>
<p>吾欲独异于人，而贵食母。</p>
<p>道德经•第二十一章</p>
<p>【传世版】</p>
<p>孔德之容，惟道是从。</p>
<p>道之为物，惟恍惟惚。</p>
<p>惚兮恍兮，其中有象﹔</p>
<p>恍兮惚兮，其中有物。</p>
<p>窈兮冥兮，其中有精﹔</p>
<p>其精甚真，其中有信。</p>
<p>自今及古，其名不去，以阅众甫。</p>
<p>吾何以知众甫之状哉。</p>
<p>以此。</p>
<p>【帛书乙版】</p>
<p>孔德之容，唯道是从。</p>
<p>道之物，唯恍唯忽。</p>
<p>忽呵恍呵，中有象呵。</p>
<p>恍呵忽呵，中有物呵。</p>
<p>幽呵冥呵，中有精呵，其精甚真，其中有信。</p>
<p>自今及古，其名不去，以顺众父。</p>
<p>吾何以知众父之然也，以此。</p>
<p>道德经•第二十二章</p>
<p>【传世版】</p>
<p>曲则全，枉则直，洼则盈，</p>
<p>敝则新，少则得，多则惑。</p>
<p>是以圣人抱一为天下式。</p>
<p>不自见，故明﹔</p>
<p>不自是，故彰﹔</p>
<p>不自伐，故有功﹔</p>
<p>不自矜，故长。</p>
<p>夫唯不争，故天下莫能与之争。</p>
<p>古之所谓「曲则全」者，岂虚言哉。</p>
<p>诚全而归之。</p>
<p>【帛书乙版】</p>
<p>曲则全，枉则正，洼则盈，敝则新，少则得，多则惑。</p>
<p>是以圣人执一，以为天下牧。</p>
<p>不自是故彰，不自见故明，不自伐故有功，弗矜故能长。</p>
<p>夫唯不争，故莫能舆之争。</p>
<p>古之所谓曲全者，几语哉！诚全归之。</p>
<p>道德经•第二十三章</p>
<p>【传世版】</p>
<p>希言自然。</p>
<p>故飘风不终朝，骤雨不终日。</p>
<p>孰为此者。</p>
<p>天地。</p>
<p>天地尚不能久，而况于人乎。</p>
<p>故从事于道者，同于道﹔</p>
<p>德者，同于德﹔失者，同于失。</p>
<p>同于道者，道亦乐得之﹔</p>
<p>同于德者，德亦乐得之﹔</p>
<p>同于失者，失亦乐得之。</p>
<p>信不足焉，有不信焉。</p>
<p>【帛书乙版】</p>
<p>希言自然，飘风不终朝，暴雨不终日。</p>
<p>孰为此？天地而弗能久，又况于人乎！故从事而道者同于道，德者同于德，失者同于失。</p>
<p>同于德者，道亦德之。</p>
<p>同于失者，道亦失之。</p>
<p>道德经•第二十四章</p>
<p>【传世版】</p>
<p>企者不立﹔跨者不行﹔</p>
<p>自见者不明﹔自是者不彰﹔</p>
<p>自伐者无功﹔自矜者不长。</p>
<p>其在道也，曰：余食赘形。</p>
<p>物或恶之，故有道者不处。</p>
<p>【帛书乙版】</p>
<p>企者不立，自是者不彰；自见者不明；自伐者无功；自矜者不长。</p>
<p>其在道，曰馀食赘行，物或恶之，故有欲者弗居。</p>
<p>道德经•第二十五章</p>
<p>【传世版】</p>
<p>有物混成，先天地生。</p>
<p>寂兮寥兮，独立而不改，</p>
<p>周行而不殆，可以为天地母。</p>
<p>吾不知其名，强字之曰道，强为之名曰大。</p>
<p>大曰逝，逝曰远，远曰反。</p>
<p>故道大，天大，地大，人亦大。</p>
<p>域中有四大，而人居其一焉。</p>
<p>人法地，地法天，天法道，道法自然。</p>
<p>【帛书乙版】</p>
<p>有物混成，先天地生。</p>
<p>寂呵寥呵，独立而不改，可以为天地母。</p>
<p>吾未知其名，字之曰道。</p>
<p>吾强为之名曰大，大曰逝，逝曰远，远曰返。</p>
<p>道大，天大，地大，王亦大。</p>
<p>国中有四大，而王居一焉。</p>
<p>人法地，地法天，天法道，道法自然。</p>
<p>道德经•第二十六章</p>
<p>【传世版】</p>
<p>重为轻根，静为躁君。</p>
<p>是以君子终日行不离辎重。</p>
<p>虽有荣观，燕处超然。</p>
<p>奈何万乘之主，而以身轻天下。</p>
<p>轻则失根，躁则失君。</p>
<p>【帛书乙版】</p>
<p>重为轻根，静为躁君，是以君子终日行，不离其辎重。</p>
<p>虽有环观，燕处则昭若。</p>
<p>若何万乘之王，而以身轻于天下，轻则失本，躁则失君。</p>
<p>道德经•第二十七章</p>
<p>【传世版】</p>
<p>善行无辙迹，善言无瑕谪﹔</p>
<p>善数不用筹策﹔</p>
<p>善闭无关楗而不可开，</p>
<p>善结无绳约而不可解。</p>
<p>是以圣人常善救人，故无弃人﹔</p>
<p>常善救物，故无弃物。</p>
<p>是谓袭明。</p>
<p>故善人者，不善人之师﹔</p>
<p>不善人者，善人之资。</p>
<p>不贵其师，不爱其资，</p>
<p>虽智大迷，是谓要妙。</p>
<p>【帛书乙版】</p>
<p>善行者无辙迹，善言者无瑕谪。</p>
<p>善数者不以筹策。</p>
<p>善闭者无关鑰而不可启也。</p>
<p>善结者无绳约而不可解也，是以圣人恒善救人，而无弃人，物无弃财，是谓袭明。</p>
<p>故善人，善人之师；不善人，善人之资也。</p>
<p>不贵其师，不爱其资，虽智乎大迷。</p>
<p>是谓妙要。</p>
<p>道德经•第二十八章</p>
<p>【传世版】</p>
<p>知其雄，守其雌，为天下溪。</p>
<p>为天下溪，常德不离，复归于婴儿。</p>
<p>知其白，守其黑，为天下式。</p>
<p>为天下式，常德不忒，复归于无极。</p>
<p>知其荣，守其辱，为天下谷。</p>
<p>为天下谷，常德乃足。</p>
<p>复归於朴，朴散则为器。</p>
<p>圣人用之，则为官长，故大制不割。</p>
<p>【帛书乙版】</p>
<p>知其雄，守其雌，为天下溪。</p>
<p>为天下溪，恒德不离。</p>
<p>恒德不离，复归于婴儿。</p>
<p>知其白，守其辱，为天下谷。</p>
<p>为天下谷，恒德乃足。</p>
<p>德乃足，复归于朴。</p>
<p>知其白，守其黑，为天下式。</p>
<p>为天下式，恒德不忒。</p>
<p>恒德不忒，复归于无极。</p>
<p>朴散则为器，圣人用则为官长。</p>
<p>夫大制无割。</p>
<p>道德经•第二十九章</p>
<p>【传世版】</p>
<p>将欲取天下而为之，吾见其不得已。</p>
<p>天下神器，不可为也，不可执也。</p>
<p>为者败之，执者失之。</p>
<p>是以圣人无为，故无败﹔</p>
<p>无执，故无失。</p>
<p>夫物或行或随﹔或嘘或吹﹔</p>
<p>或强或羸﹔或挫或隳。</p>
<p>是以圣人去甚，去奢，去泰。</p>
<p>【帛书乙版】</p>
<p>将欲取天下而为之，吾见其弗得已。</p>
<p>夫天下，神器也，非可为者也。</p>
<p>为者败之，执者失之。</p>
<p>物或行，或随，或嘘，或吹，或强，或羸，或培，或墮。</p>
<p>是以圣人去甚，去泰，去奢。</p>
<p>道德经•第三十章</p>
<p>【传世版】</p>
<p>以道佐人主者，不以兵强天下。</p>
<p>其事好远。</p>
<p>师之所处，荆棘生焉。</p>
<p>大军之后，必有凶年。</p>
<p>善有果而已，不以取强。</p>
<p>果而勿矜，果而勿伐，果而勿骄。</p>
<p>果而不得已，果而勿强。</p>
<p>物壮则老，是谓不道，不道早已。</p>
<p>【帛书乙版】</p>
<p>以道佐人主，不以兵强于天下，其事好还。</p>
<p>师之所居，楚棘生之。</p>
<p>善者果而已矣，毋以取强焉。</p>
<p>果而毋骄，果而勿矜，果而勿伐，果而毋得已居。</p>
<p>是谓果而不强，物壮而老，是谓之不道。</p>
<p>不道早已。</p>
<p>道德经•第三十一章</p>
<p>【传世版】</p>
<p>夫兵者，不祥之器，</p>
<p>物或恶之，故有道者不处。</p>
<p>君子居则贵左，用兵则贵右。</p>
<p>兵者不祥之器，非君子之器，</p>
<p>不得已而用之，恬淡为上。</p>
<p>胜而不美，而美之者，是乐杀人。</p>
<p>夫乐杀人者，则不可得志于天下矣。</p>
<p>吉事尚左，凶事尚右。</p>
<p>偏将军居左，上将军居右，言以丧礼处之。</p>
<p>杀人之众，以悲哀泣之，战胜以丧礼处之。</p>
<p>【帛书乙版】</p>
<p>夫兵者，不祥之器也。</p>
<p>物或恶之，故有欲者弗居。</p>
<p>君子居则贵左，用兵则贵右，故兵者非君子之器也；兵者不祥之器也，不得已而用之，恬淡为上，勿美也；若美之，是乐杀人也。</p>
<p>夫乐杀人，不可以得志于天下矣。</p>
<p>是以吉事上左，丧事上右。</p>
<p>是以偏将军居左，上将军居右。</p>
<p>言以丧礼居之也，杀人众，以悲哀泣之。</p>
<p>战胜，以丧礼处之。</p>
<p>道德经•第三十二章</p>
<p>【传世版】</p>
<p>道常无名。</p>
<p>朴虽小，天下莫能臣。</p>
<p>侯王若能守之，万物将自宾。</p>
<p>天地相合，以降甘露，民莫之令而自均。</p>
<p>始制有名，名亦既有，</p>
<p>夫亦将知止，知止可以不殆。</p>
<p>譬道之在天下，犹川谷之于江海。</p>
<p>【帛书乙版】</p>
<p>道恒无名，朴，唯，小，而天下弗敢臣。</p>
<p>侯王若能守之，万物将自宾。</p>
<p>天地相合，以雨甘露。</p>
<p>民莫之令而自均焉。</p>
<p>始制有名，名亦既有，夫亦将知止，知止所以不殆。</p>
<p>譬道之在天下也，犹小谷之与江海也。</p>
<p>道德经•第三十三章</p>
<p>【传世版】</p>
<p>知人者智，自知者明。</p>
<p>胜人者有力，</p>
<p>自胜者强，知足者富。</p>
<p>强行者有志。</p>
<p>不失其所者久。</p>
<p>死而不亡者寿。</p>
<p>【帛书乙版】</p>
<p>知人者，智也；自知者，明也；胜人者，有力也；自胜者，强也；知足者，富也；强行者，有志也；不失其所者，久也；死不亡者，寿也。</p>
<p>道德经•第三十四章</p>
<p>【传世版】</p>
<p>大道泛兮，其可左右。</p>
<p>万物恃之以生而不辞，功成而不有。</p>
<p>衣养万物而不为主。</p>
<p>常无欲可名于小﹔</p>
<p>万物归焉而不为主，可名为大。</p>
<p>以其终不自为大，故能成其大。</p>
<p>【帛书乙版】</p>
<p>道汜呵，其可左右也。</p>
<p>成功遂事而弗名有也。</p>
<p>万物归焉而弗为主，则恒无欲也，可名于小。</p>
<p>万物归焉而弗为主，可名於大。</p>
<p>是以圣人之能成大也，以其不为大也，故能成大。</p>
<p>道德经•第三十五章</p>
<p>【传世版】</p>
<p>执大象，天下往。</p>
<p>往而不害，安平泰。</p>
<p>乐与饵，过客止。</p>
<p>道之出口，淡乎其无味，</p>
<p>视之不足见，听之不足闻，用之不足既。</p>
<p>【帛书乙版】</p>
<p>执大象，天下往；往而不害，安平太。</p>
<p>乐与饵，过客止。</p>
<p>故道之出言也，曰淡呵，其无味也。</p>
<p>视之不足见也，听之不足闻也，用之不可既也。</p>
<p>道德经•第三十六章</p>
<p>【传世版】</p>
<p>将欲歙之，必故张之﹔</p>
<p>将欲弱之，必故强之﹔</p>
<p>将欲废之，必故兴之﹔</p>
<p>将欲取之，必故与之。</p>
<p>是谓微明。</p>
<p>柔弱胜刚强。</p>
<p>鱼不可脱于渊，国之利器不可以示人。</p>
<p>【帛书乙版】</p>
<p>将欲翕之，必固张之；将欲弱之，必固强之；将欲去之，必固举之；将欲夺之，必固予之；是谓微明。</p>
<p>柔弱胜强，鱼不可脱于渊，邦利器不可以示人。</p>
<p>道德经•第三十七章</p>
<p>【传世版】</p>
<p>道常无为而无不为。</p>
<p>侯王若能守之，万物将自化。</p>
<p>化而欲作，吾将镇之以无名之朴。</p>
<p>无名之朴，夫亦将不欲。</p>
<p>不欲以静，天下将自定。</p>
<p>【帛书乙版】</p>
<p>道恒无名，侯王若守之，万物将自化。</p>
<p>化而欲作，吾将镇之以无名之朴。</p>
<p>镇之以无名之朴，夫将不辱。</p>
<p>不辱以静，天地将自正。</p>
<p>德经</p>
<p>道德经•第三十八章</p>
<p>【传世版】</p>
<p>上德不德，是以有德﹔</p>
<p>下德不失德，是以无德。</p>
<p>上德无为而无以为﹔</p>
<p>下德无为而有以为。</p>
<p>上仁为之而无以为﹔</p>
<p>上义为之而有以为。</p>
<p>上礼为之而莫之应，</p>
<p>则攘臂而扔之。</p>
<p>故失道而后德，失德而后仁，</p>
<p>失仁而后义，失义而后礼。</p>
<p>夫礼者，忠信之薄，而乱之首。</p>
<p>前识者，道之华，而愚之始。</p>
<p>是以大丈夫处其厚，不居其薄﹔</p>
<p>处其实，不居其华。</p>
<p>故去彼取此。</p>
<p>【帛书乙版】</p>
<p>上德不德，是以有德；下德不失德，是以无德。</p>
<p>上德无为，而无以为也。</p>
<p>上仁为之，而无以为也。</p>
<p>上义为之，而有以为也。</p>
<p>上礼为之而莫之应也，则攘臂而扔之。</p>
<p>故失道。</p>
<p>失道矣而后德，失德而后仁，失仁而后义，失义而后礼。</p>
<p>夫礼者，忠信之薄也，而乱之首也。</p>
<p>前识者，道之华也，而愚之首也。</p>
<p>是以大丈夫居其厚而不居其薄。</p>
<p>居其实而不居其华。</p>
<p>故去彼取此。</p>
<p>道德经•第三十九章</p>
<p>【传世版】</p>
<p>昔之得一者：</p>
<p>天得一以清﹔</p>
<p>地得一以宁﹔</p>
<p>神得一以灵﹔</p>
<p>谷得一以生﹔</p>
<p>侯王得一以为天下贞。</p>
<p>其致之也，谓天无以清，将恐裂﹔</p>
<p>地无以宁，将恐废﹔</p>
<p>神无以灵，将恐歇﹔</p>
<p>谷无以盈，将恐竭﹔</p>
<p>万物无以生，将恐灭﹔</p>
<p>侯王无以贞，将恐蹶。</p>
<p>故贵以贱为本，高以下为基。</p>
<p>是以侯王自称孤、寡、不谷。</p>
<p>此非以贱为本邪。</p>
<p>非乎。</p>
<p>故致誉无誉。</p>
<p>是故不欲琭琭如玉，珞珞如石。</p>
<p>【帛书乙版】</p>
<p>昔之得一者，天得一以清，地得一以宁，神得一以灵，谷得一以盈，侯王得一而以为天下正。</p>
<p>其至之也，谓天毋已清将恐裂，谓地毋已宁将恐发，谓神毋已灵将恐歇，谓谷毋已盈将恐竭，谓侯王毋已贵以高将恐蹶。</p>
<p>故必贵而以贱为本，必高矣而以下为基。</p>
<p>夫是以侯王自谓孤，寡，不谷。</p>
<p>此其贱之本舆，非也？故致数与无与。</p>
<p>是故不欲禄禄若玉，硌硌若石。</p>
<p>道德经•第四十章</p>
<p>【传世版】</p>
<p>反者道之动﹔弱者道之用。</p>
<p>天下万物生于有，有生于无。</p>
<p>【帛书乙版】</p>
<p>上士闻道，勤能行之。</p>
<p>中士闻道，若存若亡。</p>
<p>下士闻道，大笑之。</p>
<p>弗笑，不足以为道。</p>
<p>是以建言有之曰：明道如昧，进道如退，夷道如类。</p>
<p>上德如谷，大白如辱，广德如不足，建德如偷，质真如渝，大方无隅，大器免成，大音希声，大象无形，道褒无名。</p>
<p>夫唯道，善始且善成。</p>
<p>道德经•第四十一章</p>
<p>【传世版】</p>
<p>上士闻道，勤而行之﹔</p>
<p>中士闻道，若存若亡﹔</p>
<p>下士闻道，大笑之。</p>
<p>不笑不足以为道。</p>
<p>故建言有之：</p>
<p>明道若昧﹔进道若退﹔夷道若颣﹔</p>
<p>上德若谷﹔广德若不足﹔</p>
<p>建德若偷﹔质真若渝﹔</p>
<p>大白若辱﹔大方无隅﹔</p>
<p>大器晚成﹔大音希声﹔</p>
<p>大象无形﹔道隐无名。</p>
<p>夫唯道，善贷且成。</p>
<p>【帛书乙版】</p>
<p>反也者，道之动也；弱也者，道之用也。</p>
<p>天下之物生于有，有生于无。</p>
<p>道德经•第四十二章</p>
<p>【传世版】</p>
<p>道生一，一生二，二生三，三生万物。</p>
<p>万物负阴而抱阳，冲气以为和。</p>
<p>人之所恶，唯孤、寡、不谷，而王公以为称。</p>
<p>故物或损之而益，或益之而损。</p>
<p>人之所教，我亦教之。</p>
<p>强梁者不得其死，吾将以为教父。</p>
<p>【帛书乙版】</p>
<p>道生一，一生二，二生三，三生万物。</p>
<p>万物负阴而抱阳，中气以为和。</p>
<p>天下之所恶，唯，孤，寡，不谷，而王公以自名也。</p>
<p>物或损之而益，益之而损。</p>
<p>故人之所教，亦议而教人。</p>
<p>故强梁者不得死，我将以为学父。</p>
<p>道德经•第四十三章</p>
<p>【传世版】</p>
<p>天下之至柔，驰骋天下之至坚。</p>
<p>无有入无间，吾是以知无为之有益。</p>
<p>不言之教，无为之益，天下希及之。</p>
<p>【帛书乙版】</p>
<p>天下之至柔，驰骋于天下之至坚。</p>
<p>无有入于无间。</p>
<p>吾是以知无为之有益也。</p>
<p>不言之教，无为之益，天下希能及之矣。</p>
<p>道德经•第四十四章</p>
<p>【传世版】</p>
<p>名与身孰亲。</p>
<p>身与货孰多。</p>
<p>得与亡孰病。</p>
<p>甚爱必大费﹔多藏必厚亡。</p>
<p>故知足不辱，知止不殆，可以长久。</p>
<p>【帛书乙版】</p>
<p>名与身孰亲？身与货孰多？得与亡孰病？甚爱必大费，多藏必厚亡。</p>
<p>故知足不辱，知止不殆，可以长久。</p>
<p>道德经•第四十五章</p>
<p>【传世版】</p>
<p>大成若缺，其用不弊。</p>
<p>大盈若冲，其用不穷。</p>
<p>大直若屈，大巧若拙，大辩若讷。</p>
<p>静胜躁，寒胜热。</p>
<p>清静为天下正。</p>
<p>【帛书乙版】</p>
<p>大成若缺，其用不敝。</p>
<p>大盈若盅，其用不穷。</p>
<p>大直如诎（屈），大巧如拙，大赢如绌。</p>
<p>躁胜寒，静胜热。</p>
<p>清静可以为天下正。</p>
<p>道德经•第四十六章</p>
<p>【传世版】</p>
<p>天下有道，却走马以粪。</p>
<p>天下无道，戎马生于郊。</p>
<p>祸莫大于不知足﹔咎莫大于欲得。</p>
<p>故知足之足，常足矣。</p>
<p>【帛书乙版】</p>
<p>天下有道，却走马以粪；天下无道，戎马生于郊；罪莫大于可欲，祸莫大于不知足，咎莫憯于欲得。</p>
<p>故知足之足，恒足矣。</p>
<p>道德经•第四十七章</p>
<p>【传世版】</p>
<p>不出户，知天下﹔不窥牖，见天道。</p>
<p>其出弥远，其知弥少。</p>
<p>是以圣人不行而知，不见而明，不为而成。</p>
<p>【帛书乙版】</p>
<p>不出于户，以知天下；不窥于牖，以知天道；其出也弥远，其知弥少。</p>
<p>是以圣人不行而知，不见而名，弗为而成。</p>
<p>道德经•第四十八章</p>
<p>【传世版】</p>
<p>为学日益，为道日损。</p>
<p>损之又损，以至于无为。</p>
<p>无为而无不为。</p>
<p>取天下常以无事，及其有事，不足以取天下。</p>
<p>【帛书乙版】</p>
<p>为学者日益，闻道者日损。</p>
<p>损之又损，以至于无为，无为而无不为。</p>
<p>将欲取天下也，恒无事！及其有事也，又不足以取天下。</p>
<p>道德经•第四十九章</p>
<p>【传世版】</p>
<p>圣人常无心，以百姓心为心。</p>
<p>善者，吾善之﹔不善者，吾亦善之﹔德善。</p>
<p>信者，吾信之﹔不信者，吾亦信之﹔德信。</p>
<p>圣人在天下，歙歙焉，为天下浑其心，</p>
<p>百姓皆注其耳目，圣人皆孩之。</p>
<p>【帛书乙版】</p>
<p>圣人恒无心，以百姓之心为心。</p>
<p>善者善之，不善者亦善之，得善也。</p>
<p>信者信之，不信者亦信之，德信也。</p>
<p>圣人之在天下，歙歙焉，为天下浑心。</p>
<p>百姓皆属耳目焉，圣人皆孩之。</p>
<p>道德经•第五十章</p>
<p>【传世版】</p>
<p>出生入死。</p>
<p>生之徒，十有三﹔</p>
<p>死之徒，十有三﹔</p>
<p>人之生，动之于死地，亦十有三。</p>
<p>夫何故，以其生之厚。</p>
<p>盖闻善摄生者，路行不遇兕虎，入军不被甲兵﹔</p>
<p>兕无所投其角，虎无所用其爪，兵无所容其刃。</p>
<p>夫何故，以其无死地。</p>
<p>【帛书乙版】</p>
<p>出生入死。</p>
<p>生之徒十有三，死之徒十有三，而民生生，动皆之死地之十有三。</p>
<p>夫何故也？以其生生也。</p>
<p>盖闻善执生者，陵行不避兕虎，入军不被甲兵。</p>
<p>兕无所投其角，虎无所措其爪，兵无所容其刃。</p>
<p>夫何故也？以其无死地焉。</p>
<p>道德经•第五十一章</p>
<p>【传世版】</p>
<p>道生之，德畜之，</p>
<p>物形之，势成之。</p>
<p>是以万物莫不尊道而贵德。</p>
<p>道之尊，德之贵，夫莫之命而常自然。</p>
<p>故道生之，德畜之﹔</p>
<p>长之育之﹔成之熟之﹔养之覆之。</p>
<p>生而不有，为而不恃，</p>
<p>长而不宰。</p>
<p>是谓玄德。</p>
<p>【帛书乙版】</p>
<p>道生之而德畜之，物形之而器成之。</p>
<p>是以万物尊道而贵德。</p>
<p>道之尊，德之贵也，夫莫之爵，而恒自然也。</p>
<p>道生之、畜之、长之、育之、亭之、毒之、养之、覆之。</p>
<p>生而弗有也，为而弗恃也，长而弗宰也。</p>
<p>此之谓玄德。</p>
<p>道德经•第五十二章</p>
<p>【传世版】</p>
<p>天下有始，以为天下母。</p>
<p>既得其母，以知其子，</p>
<p>复守其母，没身不殆。</p>
<p>塞其兑，闭其门，终身不勤。</p>
<p>开其兑，济其事，终身不救。</p>
<p>见小曰明，守柔曰强。</p>
<p>用其光，复归其明，</p>
<p>无遗身殃﹔是为袭常。</p>
<p>【帛书乙版】</p>
<p>天下有始，以为天下母。</p>
<p>既得其母，以知其子；既知其子，复守其母，没身不殆。</p>
<p>塞其兑，闭其门，终身不勤。</p>
<p>启其兑，济其事，终身不棘。</p>
<p>见小曰明，守柔曰强。</p>
<p>用其光，复归其明。</p>
<p>毋遗身殃，是谓袭常。</p>
<p>道德经•第五十三章</p>
<p>【传世版】</p>
<p>使我介然有知，行于大道，唯施是畏。</p>
<p>大道甚夷，而人好径。</p>
<p>朝甚除，田甚芜，仓甚虚﹔</p>
<p>服文采，带利剑，厌饮食，</p>
<p>财货有余﹔是为盗夸。</p>
<p>非道也哉。</p>
<p>【帛书乙版】</p>
<p>使我絜有知，行于大道，唯施是畏。</p>
<p>大道甚夷，民甚好径。</p>
<p>朝甚除，田甚芜，仓甚虚。</p>
<p>服文采，带利剑，厌食而资财有余。</p>
<p>是谓盗竽，非道也哉。</p>
<p>道德经•第五十四章</p>
<p>【传世版】</p>
<p>善建者不拔，</p>
<p>善抱者不脱，子孙以祭祀不辍。</p>
<p>修之于身，其德乃真﹔</p>
<p>修之于家，其德乃余﹔</p>
<p>修之于乡，其德乃长﹔</p>
<p>修之于邦，其德乃丰﹔</p>
<p>修之于天下，其德乃普。</p>
<p>故以身观身，以家观家，以乡观乡，以邦观邦，以天下观天下。</p>
<p>吾何以知天下然哉。</p>
<p>以此。</p>
<p>【帛书乙版】</p>
<p>善建者不拔，善抱者不脱，子孙以祭祀不绝。</p>
<p>修之身，其德乃真；修之家，其德有馀；修之乡，其德乃长；修之邦，其德乃丰；修之天下，其德乃博；以身观身，以家观家，以乡观乡，以邦观邦，以天下观天下。</p>
<p>吾何以知天下之然哉？以此。</p>
<p>道德经•第五十五章</p>
<p>【传世版】</p>
<p>含「德」之厚，比于赤子。</p>
<p>毒虫不螫，猛兽不据，攫鸟不搏。</p>
<p>骨弱筋柔而握固。</p>
<p>未知牝牡之合而峻作，精之至也。</p>
<p>终日号而不嗄，和之至也。</p>
<p>知和曰「常」，知常曰「明」。</p>
<p>益生曰祥。</p>
<p>心使气曰强。</p>
<p>物壮则老，谓之不道，不道早已。</p>
<p>【帛书乙版】</p>
<p>含德之厚者，比於赤子。</p>
<p>蜂虿虺蛇弗螫，攫鸟猛兽弗搏。</p>
<p>骨弱筋柔而握固，未知牝牡之会而朘怒，精之至也。</p>
<p>终日号而不嘎，和之至也。</p>
<p>和曰常，知常曰明，益生曰祥，心使气曰强。</p>
<p>物壮即老，谓之不道，不道早已。</p>
<p>道德经•第五十六章</p>
<p>【传世版】</p>
<p>知者不言，言者不知。</p>
<p>挫其锐，解其纷。</p>
<p>和其光，同其尘，是谓「玄同」。</p>
<p>故不可得而亲，不可得而疏﹔</p>
<p>不可得而利，不可得而害﹔</p>
<p>不可得而贵，不可得而贱。</p>
<p>故为天下贵。</p>
<p>【帛书乙版】</p>
<p>知者弗言，言者弗知。</p>
<p>塞其兑，闭其門，知其光，同其尘，挫其锐，解其纷。</p>
<p>是谓玄同。</p>
<p>故不可得而亲，亦不可得而疏；不可得而利，亦不可得而害；不可得而贵，亦不可得而贱；故为天下贵。</p>
<p>道德经•第五十七章</p>
<p>【传世版】</p>
<p>以正治国，以奇用兵，以无事取天下。</p>
<p>吾何以知其然哉。</p>
<p>以此：</p>
<p>天下多忌讳，而民弥贫﹔</p>
<p>人多利器，国家滋昏﹔</p>
<p>人多伎巧，奇物滋起﹔</p>
<p>法令滋彰，盗贼多有。</p>
<p>故圣人云：</p>
<p>「我无为，而民自化﹔</p>
<p>我好静，而民自正﹔</p>
<p>我无事，而民自富﹔</p>
<p>我无欲，而民自朴。</p>
<p>」</p>
<p>【帛书乙版】</p>
<p>以正治邦，以奇用兵，以无事取天下。</p>
<p>吾何以知其然也哉？夫天下多忌讳，而民弥贫。</p>
<p>民多利器而邦家滋昏。</p>
<p>人多智巧，而奇物滋起。</p>
<p>法物滋彰，而盗贼多有。</p>
<p>是以圣人之言曰：我无为也，而民自化；我好静而民自正，我无事而民自富，我欲不欲而民自朴。</p>
<p>道德经•第五十八章</p>
<p>【传世版】</p>
<p>其政闷闷，其民淳淳﹔</p>
<p>其政察察，其民缺缺。</p>
<p>祸兮福之所倚，福兮祸之所伏。</p>
<p>孰知其极。</p>
<p>其无正也。</p>
<p>正复为奇，善复为妖。</p>
<p>人之迷，其日固久。</p>
<p>是以圣人方而不割，廉而不刿，直而不肆，光而不耀。</p>
<p>【帛书乙版】</p>
<p>其政闷闷，其民屯屯。</p>
<p>其政察察，其民缺缺。</p>
<p>祸，福之所倚；福，祸之所伏，孰知其极。</p>
<p>其无正也，正复为奇，善复为妖，人之迷也，其日固久矣。</p>
<p>是以方而不割，廉而不刺，直而不绁，光而不燿。</p>
<p>道德经•第五十九章</p>
<p>【传世版】</p>
<p>治人事天，莫若啬。</p>
<p>夫唯啬，是谓早服﹔</p>
<p>早服谓之重积德﹔重积德则无不克﹔</p>
<p>无不克则莫知其极﹔莫知其极，可以有国﹔</p>
<p>有国之母，可以长久﹔</p>
<p>是谓深根固柢，长生久视之道。</p>
<p>【帛书乙版】</p>
<p>治人事天莫若啬，夫唯啬，是以早服，早服是谓重积德。</p>
<p>重积德则无不克，无不克则莫知其极。</p>
<p>莫知其极，可以有国。</p>
<p>有国之母，可以长久。</p>
<p>是谓深根固柢，长生久视之道也。</p>
<p>道德经•第六十章</p>
<p>【传世版】</p>
<p>治大国，若烹小鲜。</p>
<p>以道莅天下，其鬼不神﹔</p>
<p>非其鬼不神，其神不伤人﹔</p>
<p>非其神不伤人，圣人亦不伤人。</p>
<p>夫两不相伤，故德交归焉。</p>
<p>【帛书乙版】</p>
<p>治大国若烹小鲜，以道莅天下，其鬼不神。</p>
<p>非其鬼不神也，其神不伤人也。</p>
<p>非其神不伤人也，圣人亦弗伤也。</p>
<p>夫两不相伤。</p>
<p>故德交归焉。</p>
<p>道德经•第六十一章</p>
<p>【传世版】</p>
<p>大邦者下流，天下之交，天下之牝。</p>
<p>牝常以静胜牡，以静为下。</p>
<p>故大邦以下小邦，则取小邦﹔</p>
<p>小邦以下大邦，则取大邦。</p>
<p>故或下以取，或下而取。</p>
<p>大邦不过欲兼畜人，</p>
<p>小邦不过欲入事人。</p>
<p>夫两者各得所欲，大者宜为下。</p>
<p>【帛书乙版】</p>
<p>大邦者，下流也；天下之牝，天下之交也；牝恒以静胜牡。</p>
<p>为其静也，故宜为下。</p>
<p>大邦以下小邦，则取小邦；小邦以下大邦，则取于大邦。</p>
<p>故或下以取，或下而取。</p>
<p>故大邦者，不过欲兼畜人，小邦者，不过欲入事人，夫皆得其欲，则大者宜为下。</p>
<p>道德经•第六十二章</p>
<p>【传世版】</p>
<p>道者万物之奥。</p>
<p>善人之宝，不善人之所保。</p>
<p>美言可以市尊，美行可以加人。</p>
<p>人之不善，何弃之有。</p>
<p>故立天子，置三公，</p>
<p>虽有拱璧以先驷马，不如坐进此道。</p>
<p>古之所以贵此道者何。</p>
<p>不曰：求以得，有罪以免邪。</p>
<p>故为天下贵。</p>
<p>【帛书乙版】</p>
<p>道者万物之注也，善人之葆也，不善人之所葆也。</p>
<p>美言可以市，尊行可以贺人。</p>
<p>人之不善也，何弃之有，故立天子，置三卿，虽有拱之璧，以駪駟马，不若坐而进此。</p>
<p>古之所以贵此者何也？不谓求以得，有罪以免与，故为天下贵。</p>
<p>道德经•第六十三章</p>
<p>【传世版】</p>
<p>为无为，事无事，味无味。</p>
<p>图难于其易，为大于其细﹔</p>
<p>天下难事，必作于易，</p>
<p>天下大事，必作于细。</p>
<p>是以圣人终不为大，故能成其大。</p>
<p>夫轻诺必寡信，多易必多难。</p>
<p>是以圣人犹难之，故终无难矣。</p>
<p>【帛书乙版】</p>
<p>为无为，事无事，味无味。</p>
<p>大小，多少，报怨以德。</p>
<p>图难乎其易也，为大乎其细也；天下之难作于易，天下之大作于细；是以圣人终不为大，故能成其大。</p>
<p>夫轻诺必寡信，多易必多难，是以圣人犹难之，故终于无难。</p>
<p>道德经•第六十四章</p>
<p>【传世版】</p>
<p>其安易持，其未兆易谋。</p>
<p>其脆易泮，其微易散。</p>
<p>为之于未有，治之于未乱。</p>
<p>合抱之木，生于毫末﹔</p>
<p>九层之台，起于累土﹔</p>
<p>千里之行，始于足下。</p>
<p>民之从事，常于几成而败之。</p>
<p>慎终如始，则无败事。</p>
<p>【帛书乙版】</p>
<p>其安也，易持也。</p>
<p>其未兆也，易谋也。</p>
<p>其脆也，易破也。</p>
<p>其微也。</p>
<p>易散也。</p>
<p>为之於其未有也，治之於其未乱也。</p>
<p>合抱之木，生于毫末，九层之台，作于蔂土。</p>
<p>百仞之高，始于足下。</p>
<p>为之者败之，执之者失之。</p>
<p>是以圣人无为也，故无败也；无执也，故无失也。</p>
<p>民之从事也，恒于其成而败之。</p>
<p>故慎终若始，则无败事矣。</p>
<p>是以圣人欲不欲，而不贵难得之货；学不学，而复众人之所过，能辅万物之自然，而弗敢为。</p>
<p>道德经•第六十五章</p>
<p>【传世版】</p>
<p>古之善为道者，非以明民，将以愚之。</p>
<p>民之难治，以其智多。</p>
<p>故以智治国，国之贼﹔</p>
<p>不以智治国，国之福。</p>
<p>知此两者亦稽式。</p>
<p>常知稽式，是谓「玄德」。</p>
<p>「玄德」深矣，远矣，与物反矣，然后乃至大顺。</p>
<p>【帛书乙版】</p>
<p>故曰：为道者非以明民也，将以愚之也。</p>
<p>民之难治也，以其智也。</p>
<p>故以智治邦，邦之贼也；以不智治邦，邦之德也。</p>
<p>恒知此两者，亦稽式也；恒知稽式，此谓玄德。</p>
<p>玄德深矣，远矣，与物反矣，乃至大顺。</p>
<p>道德经•第六十六章</p>
<p>【传世版】</p>
<p>江海之所以能为百谷王者，</p>
<p>以其善下之，故能为百谷王。</p>
<p>是以圣人欲上民，必以言下之﹔</p>
<p>欲先民，必以身后之。</p>
<p>是以圣人处上而民不重，处前而民不害。</p>
<p>是以天下乐推而不厌。</p>
<p>以其不争，故天下莫能与之争。</p>
<p>【帛书乙版】</p>
<p>江海之所以能为百谷王者，以其善下之，是以能为百谷王。</p>
<p>是以圣人之欲上民也，必以其言下之；其欲先民也，必以其身后之。</p>
<p>故居前而民弗害也，居上而民弗重也。</p>
<p>天下乐推而弗猒（厌）也。</p>
<p>非以其无争与？故天下莫能舆争。</p>
<p>道德经•第六十七章</p>
<p>【传世版】</p>
<p>天下皆谓我道大，似不肖。</p>
<p>夫唯大，故似不肖。</p>
<p>若肖，久矣其细也夫。</p>
<p>我有三宝，持而保之。</p>
<p>一曰慈，二曰俭，</p>
<p>三曰不敢为天下先。</p>
<p>慈故能勇﹔俭故能广﹔</p>
<p>不敢为天下先，故能成器长。</p>
<p>今舍慈且勇﹔舍俭且广﹔</p>
<p>舍后且先﹔死矣。</p>
<p>夫慈以战则胜，以守则固。</p>
<p>天将救之，以慈卫之。</p>
<p>【帛书乙版】</p>
<p>天下皆谓我大，大而不肖。</p>
<p>夫唯不肖，故能大；若肖，久矣其细也夫。</p>
<p>我恒有三宝，持而宝之。</p>
<p>一曰慈，二曰俭，三曰不敢为天下先。</p>
<p>夫慈，故能勇；俭，故能广；不敢为天下先，故能为成事长。</p>
<p>今舍其慈，且勇；舍其俭，且广；舍其后；且先，则必死矣。</p>
<p>夫慈，以战则胜，以守则固。</p>
<p>天将建之，如以慈垣之。</p>
<p>道德经•第六十八章</p>
<p>【传世版】</p>
<p>善为士者，不武﹔</p>
<p>善战者，不怒﹔</p>
<p>善胜敌者，不与﹔</p>
<p>善用人者，为之下。</p>
<p>是谓不争之德，</p>
<p>是谓用人之力，</p>
<p>是谓配天古之极。</p>
<p>【帛书乙版】</p>
<p>故善为士者不武，善战者不怒，善胜敌者弗舆，善用人者为之下。</p>
<p>是谓不争之德，是谓用人，是谓配天，古之极也。</p>
<p>道德经•第六十九章</p>
<p>【传世版】</p>
<p>用兵有言：</p>
<p>「吾不敢为主，而为客﹔</p>
<p>不敢进寸，而退尺。</p>
<p>」</p>
<p>是谓行无行﹔攘无臂﹔</p>
<p>扔无敌﹔执无兵。</p>
<p>祸莫大于轻敌，轻敌几丧吾宝。</p>
<p>故抗兵相若，哀者胜矣。</p>
<p>【帛书乙版】</p>
<p>用兵有言曰：吾不敢为主而为客，吾不敢进寸而退尺。</p>
<p>是谓行无行，攘无臂，执无兵，乃无敌矣。</p>
<p>祸莫大于无敌，无敌近亡吾宝矣。</p>
<p>故称兵相若，则哀者胜矣。</p>
<p>道德经•第七十章</p>
<p>【传世版】</p>
<p>吾言甚易知，甚易行。</p>
<p>天下莫能知，莫能行。</p>
<p>言有宗，事有君。</p>
<p>夫唯无知，是以不我知。</p>
<p>知我者希，则我者贵。</p>
<p>是以圣人被褐而怀玉。</p>
<p>【帛书乙版】</p>
<p>吾言甚易知也，甚易行也；而人莫之能知也，而莫之能行也。</p>
<p>夫言有宗，事有君。</p>
<p>夫唯无知也，是以不我知。</p>
<p>知我者希，则我贵矣。</p>
<p>是以圣人被褐而怀玉。</p>
<p>道德经•第七十一章</p>
<p>【传世版】</p>
<p>知不知，尚矣﹔</p>
<p>不知知，病也。</p>
<p>圣人不病，以其病病。</p>
<p>夫唯病病，是以不病。</p>
<p>【帛书乙版】</p>
<p>知不知，尚矣；不知不知，病矣。</p>
<p>是以圣人之不病，以其病病，是以不病。</p>
<p>道德经•第七十二章</p>
<p>【传世版】</p>
<p>民不畏威，则大威至。</p>
<p>无狎其所居，无厌其所生。</p>
<p>夫唯不厌，是以不厌。</p>
<p>是以圣人自知不自见﹔</p>
<p>自爱不自贵。</p>
<p>故去彼取此。</p>
<p>【帛书乙版】</p>
<p>民之不畏威，则大威将至矣。</p>
<p>毋狭其所居。</p>
<p>毋壓其所生。</p>
<p>夫唯弗壓，是以不厭。</p>
<p>是以圣人自知而不自见也，自爱而不自贵也，故去彼取此。</p>
<p>道德经•第七十三章</p>
<p>【传世版】</p>
<p>勇于敢则杀，勇于不敢则活。</p>
<p>此两者，或利或害。</p>
<p>天之所恶，孰知其故。</p>
<p>天之道，不争而善胜，不言而善应，不召而自来，繟然而善谋。</p>
<p>天网恢恢，疏而不失。</p>
<p>【帛书乙版】</p>
<p>勇于敢者则杀，勇于不敢者则活。</p>
<p>此两者，或利或害；天之所恶，孰知其故？天之道，不战而善胜，不言而善应，不召而自来，坦而善谋。</p>
<p>天网恢恢，疏而不失。</p>
<p>道德经•第七十四章</p>
<p>【传世版】</p>
<p>民不畏死，奈何以死惧之。</p>
<p>若使民常畏死，而为奇者，</p>
<p>吾得执而杀之，孰敢。</p>
<p>常有司杀者杀。</p>
<p>夫代司杀者杀，是谓代大匠斲，</p>
<p>夫代大匠斲者，希有不伤其手矣。</p>
<p>【帛书乙版】</p>
<p>若民恒且不畏死，奈何以杀惧之也？使民恒且畏死，而为奇者，吾得而杀之，夫孰敢矣。</p>
<p>若民恒且必畏死，则恒有司杀者。</p>
<p>夫代司杀者杀，是代大匠斲也。</p>
<p>夫代大匠斲者，则希不伤其手矣。</p>
<p>道德经•第七十五章</p>
<p>【传世版】</p>
<p>民之饥，以其上食税之多，是以饥。</p>
<p>民之难治，以其上之有为，是以难治。</p>
<p>民之轻死，以其上求生之厚，是以轻死。</p>
<p>夫唯无以生为者，是贤于贵生。</p>
<p>【帛书乙版】</p>
<p>人之饥也，以其取食税之多也，是以饥。</p>
<p>百姓之不治也，以其上有以为也，是以不治。</p>
<p>民之轻死，以其求生之厚也，是以轻死。</p>
<p>夫唯无以生为者，是贤贵生。</p>
<p>道德经•第七十六章</p>
<p>【传世版】</p>
<p>人之生也柔弱，其死也坚强。</p>
<p>草木之生也柔脆，其死也枯槁。</p>
<p>故坚强者死之徒，柔弱者生之徒。</p>
<p>是以兵强则灭，木强则折。</p>
<p>强大处下，柔弱处上。</p>
<p>【帛书乙版】</p>
<p>人之生也柔弱，其死也筋仞坚强。</p>
<p>万物草木之生也柔脆，其死也枯槁。</p>
<p>故曰：坚强者，死之徒也；柔弱者，生之徒也。</p>
<p>兵强则不胜，木强则烘。</p>
<p>强大居下，柔弱居上。</p>
<p>道德经•第七十七章</p>
<p>【传世版】</p>
<p>天之道，其犹张弓欤。</p>
<p>高者抑之，下者举之﹔</p>
<p>有余者损之，不足者补之。</p>
<p>天之道，损有余而补不足。</p>
<p>人之道，则不然，损不足以奉有余。</p>
<p>孰能有余以奉天下，唯有道者。</p>
<p>是以圣人为而不恃，功成而不处，其不欲见贤。</p>
<p>【帛书乙版】</p>
<p>天之道，犹张弓者也，高者抑之，下者举之；有馀者损之，不足者補之。</p>
<p>故天之道，损有馀而補不足；人之道则不然，损不足而奉有馀。</p>
<p>孰能有余而有以取奉于天者乎？唯有道者乎？是以圣人为而弗有，成功而弗居也，若此其不欲见贤也。</p>
<p>道德经•第七十八章</p>
<p>【传世版】</p>
<p>天下莫柔弱于水，而攻坚强者莫之能胜，以其无以易之。</p>
<p>弱之胜强，柔之胜刚，</p>
<p>天下莫不知，莫能行。</p>
<p>是以圣人云：</p>
<p>「受国之垢，是谓社稷主﹔</p>
<p>受国不祥，是为天下王。</p>
<p>」</p>
<p>正言若反。</p>
<p>【帛书乙版】</p>
<p>天下莫柔弱于水，而攻坚强者莫之能胜也，以其无以易之也。</p>
<p>柔之胜刚，弱之胜强，天下莫弗知也，而莫能行也。</p>
<p>故圣人之言云，曰：受邦之诟，是谓社稷之主；受邦之不祥，是谓天下之王。</p>
<p>正言若反。</p>
<p>道德经•第七十九章</p>
<p>【传世版】</p>
<p>和大怨，必有余怨﹔</p>
<p>报怨以德，安可以为善。</p>
<p>是以圣人执左契，而不责于人。</p>
<p>有德司契，无德司彻。</p>
<p>天道无亲，常与善人。</p>
<p>【帛书乙版】</p>
<p>和大怨，必有馀怨，焉可以为善？是以执右契，而不以责于人。</p>
<p>故有德司契，无德司徹。</p>
<p>夫天道无亲，恒与善人。</p>
<p>道德经•第八十章</p>
<p>【传世版】</p>
<p>小国寡民。</p>
<p>使有什伯之器而不用﹔</p>
<p>使民重死而不远徙。</p>
<p>虽有舟舆，无所乘之，</p>
<p>虽有甲兵，无所陈之。</p>
<p>使民复结绳而用之。</p>
<p>甘其食，美其服，安其居，乐其俗。</p>
<p>邻国相望，鸡犬之声相闻，</p>
<p>民至老死，不相往来。</p>
<p>【帛书乙版】</p>
<p>小邦寡民，使有十百人之器而毋用。</p>
<p>使民重死而远徙。</p>
<p>有舟车无所乘之；有甲兵无所陈之；使民复结绳而用之。</p>
<p>甘其食，美其服，乐其俗，安其居，邻邦相望，鸡犬之声相闻，民至老死不相往来。</p>
<p>道德经•第八十一章</p>
<p>【传世版】</p>
<p>信言不美，美言不信。</p>
<p>善者不辩，辩者不善。</p>
<p>知者不博，博者不知。</p>
<p>圣人不积，既以为人己愈有，</p>
<p>既以与人己愈多。</p>
<p>天之道，利而不害﹔</p>
<p>圣人之道，为而不争。</p>
<p>【帛书乙版】</p>
<p>信言不美，美言不信。</p>
<p>知者不博，博者不知。</p>
<p>善者不多，多者不善。</p>
<p>圣人无积，既以为人已愈有。</p>
<p>既以予人矣，已愈多。</p>
<p>故天之道，利而不害；人之道，为而弗争。</p>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
