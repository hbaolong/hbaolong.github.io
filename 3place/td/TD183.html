<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>2226通典183-2025年11月23日-通典</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">2226通典183-2025年11月23日-通典</h1>
<p class="author">hbaolong@vip.qq.com</p>
</header>
<p><a href="./">返回目录</a></p>
<h4 id="通典卷一百八十二">通典·卷一百八十二</h4>
<p>古扬州下（今置郡府二十七县一百三十七）</p>
<p>丹阳（润）六县（丹徒丹阳句容江宁延陵金坛）</p>
<p>晋陵（常）五县（武进晋陵义兴无锡江阴）</p>
<p>吴郡（苏）七县（吴长洲常熟嘉兴海盐华亭昆山）</p>
<p>吴兴（湖）五县（乌程武康安吉德清长城）</p>
<p>馀杭（杭）九县（钱塘富阳临安於潜唐山紫溪盐官新城馀杭）</p>
<p>新定（睦）六县（建德寿昌桐庐分水遂安还淳）</p>
<p>新安（歙）四县（歙休宁黟婺源）</p>
<p>会稽（越）六县（会稽山阴剡萧山馀姚诸暨）</p>
<p>馀姚（明）四县（鄮奉化慈溪翁山）</p>
<p>临海（台）六县（临海始丰乐安宁海黄岩象山）</p>
<p>缙云（处）五县（苍松阳缙云遂昌青田）</p>
<p>永嘉（温）四县（永嘉横阳安固乐城）</p>
<p>东阳（婺）六县（金华义乌永康武义东阳兰溪）</p>
<p>信安（衢）六县（信安须江龙丘常山盈川玉山）</p>
<p>鄱阳（饶）五县（鄱阳馀干乐平浮梁弋阳）</p>
<p>浔阳（江）三县（浔阳彭泽都昌）</p>
<p>章郡（洪）六县（南昌高安丰城新吴武宁建昌）</p>
<p>临川（抚）四县（临川南城崇仁南丰）</p>
<p>庐陵（吉）五县（庐陵太和安福新淦永新）</p>
<p>宜春（袁）三县（宜春萍乡新喻）</p>
<p>南康（虔）六县（赣雩都虔化大庾信丰南康近置安远）</p>
<p>建安（建）六县（建安浦城邵武建阳将乐沙）</p>
<p>长乐（福）八县（闽侯官福唐长乐连江长溪古田尤溪近置永泰）</p>
<p>清源（泉）四县（晋江南安莆田仙游）</p>
<p>漳浦（漳）三县（漳浦龙溪龙岩近置）</p>
<p>临汀（汀）三县（长汀龙岩近为沙县宁化）</p>
<p>潮阳（潮）三县（海阳潮阳程乡）</p>
<p>丹阳郡</p>
<p>（东至晋陵郡一百七十五里。南至宣城郡四百五十里。西至广陵郡六合县四百五十三里。北至广陵郡六十三里。东南到晋陵郡一百九十六里。西南到宣城郡界四百五十里。西北到广陵郡六十三里。东北到广陵郡界四十五里。去西京二千六百四十三里，去东京一千七百九十八里。户十万三千三百六十四，口六十八万七千三百。）</p>
<p>润州（今理丹徒县。）春秋时属吴，战国属越，后属楚。秦为会稽、鄣二郡之境。（自句容以西属鄣郡，以东属会稽郡。）汉初为荆国，（荆王刘贾墓在今郡城内。）吴王濞反，（濞，披义反。）后属江都国。武帝分属丹阳、会稽二郡地。后汉为丹阳、吴二郡之地。吴主孙权初镇丹徒，谓之京城，后都於秣陵，改为建业。（至孙皓，为晋将王濬所灭。）晋平吴，为毗陵、丹阳二郡地，兼置扬州。（领郡十八，理於建业，即江宁县。）元帝渡江，都建业，改丹阳太守为丹阳尹。尔雅曰“绝高为京”。其城因山为垒，缘江为境，似河内郡，内镇优重。宋置南东海郡及南徐州，（领郡十七，理於此。）而扬州如旧。齐梁以后并因之，以至於陈，京口常为重镇。（隋大将贺若弼自广陵来袭，陷之，遂灭陈。）隋平陈，郡废，於石头城置蒋州，又废南袪州为延陵镇，后又分置润州於镇城。（州东有润浦。）炀帝初，卅废。（延陵、曲阿、句容等县悉属江都郡，而江宁县则属丹阳郡地。）大唐初，辅公祏据之。克平，合旧丹阳、南徐之地，并为润州，或曰丹阳郡。领县六：</p>
<p>丹徒（古朱方，后名谷阳。春秋时，齐庆封奔吴，与之朱方，即此也。秦时有瞻气者，云其地有天子气，使赭衣徒三千人凿南坑，以败其势，故云丹徒。吴嘉禾三年，改丹徒曰武进。晋太康三年，复曰丹徒。隋曰延陵。有句骊山，黄鹤山，北固山，京岘山亦曰京口，谯山戍。）</p>
<p>丹阳（古云阳也。秦始皇改曰曲阿，汉因之。汉丹阳郡所领丹阳县，非今县也。梁改为兰陵郡，大唐天宝初，改为丹阳。有练湖，亦曰后湖。）</p>
<p>句容（汉旧县。有茅山，一名句容山，言其山形如句字之曲，县名取其义。有下蜀戍。）</p>
<p>江宁（本名金陵，秦始皇改为秣陵。汉丹阳县在此。建安十六年，吴改为建业。晋武平吴，还为秣陵，又分秣陵立临江县。二年，改临江为江宁。三年，分秣陵水北立建业，避愍帝讳，改为建康。后又分置同夏县。隋平陈，并三县，置江宁县，又置蒋州，后废。大唐初，复为蒋州，寻废为江宁县。有锺山、蒋山、石头城、玄武湖、石头镇。）</p>
<p>延陵（晋太康二年，分曲阿之延陵乡立之。有季札庙。非古之延陵，古之延陵今晋陵县是。又非隋之延陵，今丹徒县即其地。）</p>
<p>金坛（有长塘湖。）</p>
<p>晋陵郡</p>
<p>（东至吴郡二百里。南至吴兴郡三百三十二里。西至丹阳郡一百八十里。北至广陵郡三百四十八里。东南到吴郡二百里。西南到宣城郡五百里。西北到丹阳郡一百九十六里。东北到吴郡屈曲三百六十一里。去西京二千八百三十三里，去东京一千九百八十三里。户十万二千三百一十九，口六十五万一千七百三十八。）</p>
<p>常州（今理晋陵、武进二县。）春秋时吴地。战国时属越，后属楚。秦汉会稽郡之地。后汉顺帝以后属吴郡。吴分吴郡、无锡以西为屯田，置典农校尉。晋武帝省校尉，以属毗陵郡。其后东海王越嫡子毗封於毗陵，元帝以毗讳改为晋陵郡。宋齐因之。隋平陈，废晋陵郡，置常州。（或曰常州置於常熟县，故以为名。）炀帝初州废，又置毗陵郡。大唐为常州，或为晋陵郡。领县五：</p>
<p>武进（晋太康二年，分丹徒、曲阿立武进县，即今县是。）</p>
<p>晋陵（本名延陵，汉改曰毗陵，后与郡俱改为晋陵。季札所居也。北浦在东，北入於海。季札墓在今县北七十里，申浦之西。）</p>
<p>义兴（汉阳羡县故城在南。晋以周飏行义讨石冰，割吴兴之阳羡并长城之北乡为义兴郡，以表飏功。隋平陈，废郡为义兴县。有太湖、滆湖、洮湖。荆溪，周处斩蛟於此。有君山、章山、国山。滆音核。）</p>
<p>无锡（汉旧县。史记曰”太伯始居吴”，即此地也。亦楚春申君之邑。有九龙山。）</p>
<p>江阴（晋曰既阳。有芙蓉湖，一名上湖。）</p>
<p>吴郡</p>
<p>（东至海三百六里。南至吴兴郡三百一十里。西至晋陵郡义兴县界一百三十三里。北至晋陵郡二百里。东南到东海钊山四百五里。西南到吴兴郡二百二十二里。西北到晋陵郡一百九十五里。东北到常熟县界三百二十九里。去西京三千九百九十九里，去东京二千二百二十一里。户七万六千一百四十七，口六十二万四千四百一十三。）</p>
<p>苏州（今理吴、长洲二县。）春秋吴国之都也。（自阖闾以后，并都於此。）其南百四十里，与越分境。昔吴伐越，越子御之於槜李，（槜音醉。）则今嘉兴县之地。（槜李城在今嘉兴县南三十七里。）战国时属越，后属楚，秦置会稽郡。项羽初起，杀会稽太守殷通，即此，汉亦为会稽郡，后顺帝分置吴郡。晋宋亦为吴郡，与吴兴、丹阳为三吴。齐因之。陈置吴州。隋平陈，改曰苏州；（因姑苏山为名。）炀帝初，复曰吴州，寻为吴郡。大唐为苏州，或曰吴郡。领县七：</p>
<p>吴（汉旧县。有太湖、洞庭山，左传吴师伐越，败之於夫椒，即太湖中椒山。有松江。太伯祠，后汉桓帝时，太守麋豹所建。后至晋内史虞潭改理焉。阖闾墓即虎丘寺。要离墓在今县西。梁鸿墓在要离墓之北。）</p>
<p>长洲（有吴之长洲苑，因以为名。）</p>
<p>常熟（汉吴县司盐都尉署。吴平，割属既阳县。晋立南沙县。隋改为常熟县。）</p>
<p>嘉兴（春秋时，地名长水。秦为由拳县，汉因之，吴时有嘉禾生，改为禾兴县。后以孙皓父名和，又改为嘉兴。）</p>
<p>海盐（本名武原乡，秦以为海盐县。）</p>
<p>华亭（天宝中置，地有华亭谷，因以为名。吴陆机、陆云宅，即此。）</p>
<p>昆山（汉娄县地。本因吴之娄门为名。）</p>
<p>吴兴郡</p>
<p>（东至吴郡三百一十里。南至馀杭郡一百九十里。西至宣城郡三百八十七里。北至吴郡二百一十里。东南到馀杭郡盐官县界一百七十二里。西南到宣城郡界二百六十一里。西北到晋陵郡三百三十二里。东北到吴郡二百二十二里。去西京三千三百四十一里，去东京二千二十四里。户六万八千五百八十一，口四十六万一千四百七十九。）</p>
<p>湖州（今理乌程县。）春秋时属吴，吴灭属越，越灭属楚，兼得古之防风国焉。史记曰：“汪罔氏之君守封禺之山。”（汪罔氏即防风国。罔音忙。）秦为会稽、鄣二郡之境，汉亦同。后汉属吴郡。吴分吴、丹阳二郡，置吴兴郡。晋、宋、齐因之。梁末改为震州，后复为吴兴郡。隋平陈，郡废，后置湖州。（其名震州、湖州，皆因州东有太湖，一名震泽故也。震泽亦名具区泽。）炀帝初，废湖州，分其地入馀杭及吴二郡。大唐复置湖州，或为吴兴郡。领县五：</p>
<p>乌程（秦汉旧县。隋废，东迁县入。南有衡山，左传云“吴伐越，至於衡山”，即此是也。）</p>
<p>武康（古防风国。舆地志曰：“汉乌程县之馀不乡地。汉末童谣云，天子当兴东南三馀之间，吴乃改会稽之馀暨为永兴，分馀不为永安，以协谣言。晋以平阳已有永安县，故改此永安为武康。”有前溪、封山、禺山、青山。）</p>
<p>安吉（故鄣县地。吴兴记曰：“汉张角之乱，此郡独守险助国，汉朝嘉之，故灵帝分县南乡置安吉县。”）</p>
<p>德清（旧名临溪。有吴光山，馀不溪，孔愉放龟於此。）</p>
<p>长城（有卞山、若溪，吴王阖闾使弟夫概居此，筑城狭而长。晋武帝置县，因以为名。县西八十里鄣郡故城，即秦鄣郡县城也，今号为府头是也。）</p>
<p>馀杭郡</p>
<p>（东至吴郡三百九十里。南至会稽郡一百三十里。西至新安郡四百十六里。北至吴兴郡百九十里。东南到洛思山，至会稽郡，总一百七十二里。西南到新定郡一百九十里。西北到宣城郡四百九十六里。东北到吴郡三百六十九里。去西京三千五百五十六里，去东京二千七百一十九里。户八万六千四百五十四，口五十七万八千九十五。）</p>
<p>杭州（今理钱塘县。）春秋越国之西境，（越国西北至语儿，在今吴郡嘉兴县南，与吴分界。）后属楚。（按周显王四十六年，楚威王伐越，破之，杀其王无疆，尽取其地，至於浙江之北。）秦汉并属会稽郡。后汉顺帝以后属吴郡。晋属吴兴、吴二郡地。宋、齐、梁因之。陈以为钱塘郡。隋平陈，置杭州；炀帝初州废，置馀杭郡。大唐为杭州，或为馀杭郡。领县九：</p>
<p>钱塘（汉旧县。钱塘郡记云：“昔郡功曹华信议立此塘，以防海水。始开募有能致土石一斛，与钱一千。旬日之间，来者云集。塘未成，谲不复取，皆弃土石而去，塘以之遂成。”有石膏山，药用为最。）</p>
<p>富阳（汉曰富春。吴置东安郡。晋孝武改曰富阳。西有孙洲。）</p>
<p>临安（吴置临水县，晋武更名。）</p>
<p>於潜（汉旧县。有天目山、桐溪。）</p>
<p>唐山</p>
<p>紫溪</p>
<p>盐官（临平湖。）</p>
<p>新城（浙江西南名曰桐溪，吴立为新城。）</p>
<p>馀杭</p>
<p>新定郡</p>
<p>（东至馀杭郡三百十五里。南至东阳郡一百五十五里。西至新安郡三百七十三里。北至馀杭郡界二百七十五里。东南到东阳郡一百八十里。西南到信安郡三百一十里。西北到新安郡三百七十里。东北到馀杭郡三百十五里。去西京三千六百五十九里，去东京三千里。户五万四千七百四，口三十六万二千三百八十九。）</p>
<p>睦州（今理建德县。）春秋时属吴，后属越，又属楚。秦为鄣郡地。汉为丹阳郡地。后汉以后并属吴郡。梁陈为新安郡。隋平陈，废郡，后置睦州；（以俗阜人和、内外辑睦为义。）炀帝置遂安郡。（有仙坛山。）大唐置睦州，或为新定郡。领县六：</p>
<p>建德（汉富春县地。有七里濑。）</p>
<p>寿昌（汉富春县地。）</p>
<p>桐庐（汉富春县地。有严子陵钓台。）</p>
<p>分水</p>
<p>遂安（汉旧置新定县，晋太康新改。）</p>
<p>还淳</p>
<p>新安郡</p>
<p>（东至馀杭郡四百七十九里。南至新定郡遂安县二百四十六里。西至宣城郡秋浦县四百九十六里。北至宣城郡泾县二百九十三里。东南到新定郡三百七十里。西南到鄱阳郡七百九十五里。西北到宣城郡泾县界二百八十五里。东北到宣城郡三百八十三里。去西京三千六百六十七里，去东京二千八百四十六里。户三万九千七百五十七，口二十六万四千三十二。）</p>
<p>歙州（今理歙县。）春秋时属吴，后属越，后又属楚。秦属鄣郡。二汉属丹阳郡。吴孙权分丹阳立新都郡。晋平吴，改曰新安，宋齐并因之。隋平陈，置歙州；炀帝初州废，置新安郡。大唐为歙州，或为新安郡。领县四：</p>
<p>歙（汉旧县。）</p>
<p>休宁（晋海宁县，隋改名。）</p>
<p>黟（汉旧县。林历山，四面峻险，吴时山越所保，贺齐破於此。黟音伊。）</p>
<p>婺源</p>
<p>会稽郡</p>
<p>（东至海四百九十八里。南至东阳郡四百八十里。西至馀杭郡一百三十里。北至海四十里。东南到临海郡五百里。西南到东阳郡四百八十里。西北到馀杭郡一百三十里。东北到浃江海际三百九十八里。去西京三千七百二十里，去东京二千八百七十里。户八万八千三百三十七，口五十二万九千六百七十四。）</p>
<p>越州（今理会稽、山阴二县。）春秋时越国之都，至周显王时，为楚所破。其浙江南之地，越犹保之，而臣服於楚。秦属会稽郡，汉因之。后汉顺帝徙置会稽郡。（时阳羡人周喜上书，分浙江以西为吴郡，以东为会稽郡。顺帝永和五年，马臻为太守，创立镜湖。在会稽、山阴两县界，筑塘蓄水，水高丈馀，田又高海丈馀。若水少则洩湖灌田，如水多则闭湖洩田中水入海，所以无凶年。其隄塘，周回三百一十里，都溉田九千馀顷。会稽记云：“创湖之始，多淹冢宅，有千馀人怨诉臻，遂被刑於巿。及遣使按履，总不见人籍，皆是先死亡者。”）晋为会稽国。宋为会稽郡，尝置东扬州，（理於此。）寻罢州。齐因之。梁又加置东扬州。隋平陈，改东扬州为吴州，置总管府；炀帝初府废，置越州，寻复为会稽郡。大唐为越州，或为会稽郡。领县六：</p>
<p>会稽（汉旧县。禹葬会稽，即此地也。有会稽山、禹穴、镜湖、若耶溪、雷门。）</p>
<p>山阴（汉旧县。越绝书曰句践小城，山阴是也。兰亭，王羲之曲水序，於此作。）</p>
<p>剡（汉旧县。武德四年，平李子通，置嵊州。六年废。有天姥山、剡溪。嵊，时证反。）</p>
<p>萧山（国家初置永兴县，后改焉。）</p>
<p>馀姚（汉旧县。又有汉上虞县故城，在西。有四明山。）</p>
<p>诸暨（汉旧县。越王允常居。）</p>
<p>馀姚郡</p>
<p>（东至海中黄公山，水行二百八十里。南至临海郡宁海县，水行一百八十里。西至会稽郡馀姚县界一百七十里。北至会稽郡馀姚县界海际，水行一百八十里。东南到海中锯门山四百里，与临海郡象山县分界。西南到睦昭岭一百七十里，与会稽郡剡县分界。西北到会稽郡界一百七十里。东北到大海浃口七十里，从海际浃口往海行七百五十里，至海中检山。去西京四千一百里，去东京三千二百五十里。户四万一千六百三十，口十七万七千五百六十。）</p>
<p>明州（今理鄮县。）本会稽郡之鄮县，（鄮，莫侯反。）大唐开元中，分置明州，或为馀姚郡，以境内四明山为名，领县四：</p>
<p>鄮（汉句章县故城在今县西，鄞县故城在今县东南。越王句践平吴，徙夫差於甬东。韦昭曰：“即句章东浃口外洲。”鄞音银，亦汉鄮县地。）</p>
<p>奉化</p>
<p>慈溪</p>
<p>翁山</p>
<p>临海郡</p>
<p>（东至海际一百八十里。南至永嘉郡百五里。西至缙云郡四百里。北至会稽郡五百里。东南到大海二百九十三里。西南到括苍山足七十里，极大山。西北到东阳郡六百一十二里。东北到当郡象山县东锯门山四百六十里，极大海。去西京四千三百四十六里，去东京三千三百二十里。户五万五千六百五十八，口三十二万四千九百六十一。）</p>
<p>台州（今理临海县。）春秋及战国时属越。秦汉属会稽郡，亦东瓯之境。武帝时，闽越围东瓯，徙国於江淮之间。其地属会稽郡东部都尉。（理於此。）后汉亦属会稽郡。吴置临海郡。晋宋齐梁皆因之。隋平陈，郡废，属永嘉郡。大唐武德四年，平李子通，置海州；五年，改为台州。（因天台山为名。）或为临海郡。领县六：</p>
<p>临海（汉回浦县地，后为章安县。吴分章安置临海县。）</p>
<p>始丰（吴初置始平县，晋太康元年更名始丰。有天台山。）</p>
<p>乐安（晋永和三年分始平南乡置。）</p>
<p>宁海（晋置。）</p>
<p>黄岩</p>
<p>象山</p>
<p>缙云郡</p>
<p>（东至临海郡四百里。南无处可至。西至……北至东阳郡二百五十八里。东南到永嘉郡三百里。西南到……西北到信安郡一百六十六里。东北到……去西京四千三百里，去东京三千五百里。户四万二千二百，口二十五万二千。）</p>
<p>处州（今理苍县。）春秋、战国时并属越。秦汉属会稽郡，亦瓯越之地。晋分置永嘉郡，宋齐因之。隋平陈，改为处州；后炀帝初，复置永嘉郡。大唐改为处州，或为缙云郡。（因山为名。）领县五：</p>
<p>苍（有苍山、恶溪、石门山、瀑布水。）</p>
<p>松阳（吴旧县。）</p>
<p>缙云（有缙云山。）</p>
<p>遂昌</p>
<p>青田</p>
<p>永嘉郡</p>
<p>（东至大海八十六里。南至长乐郡，水陆相乘千五百二十里。西至缙云郡二百六十七里。北至临海郡五百里。东南到横阳县界将军岭，去县二百十五里。西南到建安郡界桐檐山，去横阳县三百五十里。西北到缙云郡三百里。东北到临海郡泛海行五百里。去西京四千七百三十七里，去东京三千九百三十七里。户四万二千二十八，口二十万五千三百十四。）</p>
<p>温州（今理永嘉县。）春秋、战国时并属越。秦、二汉为会稽郡之东境。晋为临海郡地，明帝分属永嘉郡，宋以后因之。隋平陈，废永嘉郡，炀帝初又属永嘉郡。大唐前上元二年，分置温州，或为永嘉郡。领县四：</p>
<p>永嘉（汉冶县地，后汉改为章安，后又以章安东瓯乡为永宁县。初汉惠帝立越东海王摇於东瓯，即此。隋改名。）</p>
<p>横阳（旧曰始阳。）</p>
<p>安固（吴曰罗阳，后曰安阳，晋改名。）</p>
<p>乐城（晋孝武帝置。）</p>
<p>东阳郡</p>
<p>（东至会稽郡四百八十里。南至缙云郡二百五十八里。西至信安郡一百九十二里。北至新定郡一百八十里。东南到临海郡六百一十二里。西南到缙云郡松阳县界一百五十五里。西北到新定郡一百八十里。东北到会稽郡四百八十里。去西京三千九百五十里，去东京三千三十五里。户十四万三千八百八十三，口七十万七千四百二十七。）</p>
<p>婺州（今理金华县。）春秋、战国时并越地。秦属会稽郡。二汉置会稽西部都尉。（理於此。）吴置东阳郡，晋、宋、齐皆因之。梁、陈置金华郡。隋平陈，置婺州，以当天文婺女之分为名也。炀帝初州废，置东阳郡。大唐为婺州，或为东阳郡。领县六：</p>
<p>金华（汉乌伤县地。后汉末，分为长山县。有长山、金华山、龙山、赤松涧。）</p>
<p>义乌（汉乌伤县。）</p>
<p>永康（汉乌伤县地。）</p>
<p>武义（吴赤乌八年，置武义县。）</p>
<p>东阳（有东阳山。）</p>
<p>兰溪</p>
<p>信安郡</p>
<p>（东至东阳郡一百九十二里。南至缙云郡三百五十六里。西至鄱阳郡九百九十二里。北至新定郡三百一十里。东南到缙云郡一百六十六里。西南到建安郡千一百里。西北到鄱阳郡界二百一十九里。东北到新定郡三百一十里。去西京三千八百四里，去东京二千九百九十里。户六万七千三百二十九，口四十二万九千一百六十二。）</p>
<p>衢州（今理信安县。）本婺州地，大唐武德四年，平李子通，分置衢州；（州西有三衢山。）七年，平辅公祏，废之。垂拱二年，复置衢州，或为信安郡。领县六：</p>
<p>信安（汉太末县地。后汉末，分置新安县。晋改名石桥山。晋王质烂柯处。有泉岭山，在县南二百里。汉朱买臣云：“东越王居保泉山，一人守险，千人不得上。”即今建安郡北界也。）</p>
<p>须江（江郎山，发地如笋，有三峰。）</p>
<p>龙丘（秦汉太末县也。）</p>
<p>常山</p>
<p>盈川</p>
<p>玉山（有玉山岭。）</p>
<p>鄱阳郡</p>
<p>（东至信安郡九百九十二里。南至临川郡四百二十里。西至章郡担石湖，中流为界，一百七十里。北至浔阳郡三百七十四里。东南到信安郡须江县青草洲七百八十五里。西南到章郡章县城子桥中百六十里。西北到浔阳郡三百七十四里。东北到新安郡七百九十五里。去西京三千二百六十三里，去东京二千四百一十三里。户四万三千一百四十九，口二十三万九千三百八十八。）</p>
<p>饶州（今理鄱阳县。）春秋时楚之东境，后属吴。楚昭王时，吴伐楚取番，是也。战国时属楚。秦属九江郡。二汉属章郡。吴主孙权分置鄱阳郡。（初理鄱阳县，后徒理吴芮故城。）晋、宋、齐因之。梁置吴州，陈废。隋置饶州，（以其产物丰饶。）炀帝初，置鄱阳郡。大唐复为饶州，或为鄱阳郡。领县五：</p>
<p>鄱阳（秦番县。有番江，又有汉鄱阳县故城在东。）</p>
<p>馀干（汉馀汗县。汗音干，越王句践之西界，所谓干越也。）</p>
<p>乐平（吴旧乐安县。）</p>
<p>浮梁</p>
<p>弋阳（吴旧葛阳县，隋改为弋阳。有弋水。）</p>
<p>浔阳郡</p>
<p>（东至宣城郡一千八里。南至章郡三百二十五里。西至江夏郡五百九十三里。北至蕲春郡五百九十三里。东南到鄱阳郡三百七十四里。西南到江夏郡六百里。西北到蕲春郡二百五十里。东北到同安郡五百七十二里。去西京二千九百四十八里，去东京二千一百九十七里。户二万六千五十八，口十四万八千九百二十七。）</p>
<p>江州（今理浔阳县。）禹贡荆扬二州之境。禹贡扬州曰“彭蠡既潴”，荆州曰“九江孔殷”。今彭蠡湖在郡之东南，（五十二里。）九江在郡之西北。（今九江在郡镇之北，彭蠡在其东也。江水西自江夏郡永兴县流入。尚书禹贡曰“九江孔殷”，孔安国注云：“江分为九道，甚得地势之中。”按张须九江图云：“九江参差，随水势而分。其閒有洲，或长或短，百里至五十里。始别於鄂陵，终会於江口。一云白乌江，二云白蚌江，三云乌土江，四云嘉靡江，五云甽江，六云三里江，七云菌洲江，八云沙隄江，九云廪江。”浔阳记云：“九江在浔阳郡北，五里名曰乌江，远则百馀里，是大禹所疏，桑落洲上下三百馀里合流。”）则彭蠡以东为扬州，九江以西为荆州。春秋属楚。秦属九江郡。二汉属庐江、章二郡地。晋初属庐江、武昌二郡，后割荆扬二州而置江州，（初理章郡，后理於此。）后又置浔阳郡。宋齐亦为浔阳郡，皆置江州。（领郡九，理於此。）中流襟带，常为重镇。隋置九江郡。大唐改为江州，或为浔阳郡。领县三：</p>
<p>浔阳（浔，水名也。汉旧县在江北，今蕲春郡界，晋温峤移於此。隋改为彭蠡县，又改为湓城县。有湓水、浪井、彭蠡湖、云庐山。今县南楚城驿，即旧柴桑县也。又有蒲塘驿，即汉历陵县也。王莽改为蒲亭。今驿前有敷浅原，原西数十里有博阳山。宋武帝大破卢循於左里，即彭蠡湖口也。）</p>
<p>彭泽（汉旧县，梁置太原郡，领晋阳等四县。隋并废之，置龙城县，寻即改为彭泽。有马当山、杨叶洲。）</p>
<p>都昌（汉彭泽县地。有石壁。有桑落洲，晋将刘毅为卢循所败之处。）</p>
<p>章郡</p>
<p>（东至信安郡界一千四里。南至庐陵郡五百三十里。西至长沙郡一千二百里。北至宣城郡千七百里。东南到临川郡二百里。西南到宜春郡五百二十五里。西北到浔阳郡三百三十五里。东北到鄱阳郡四百四十里。去西京三千九十三里，去东京二千二百十一里。户五万五千七百一十七，口三十六万一千二百二十。）</p>
<p>洪州（今理南昌县。）春秋、战国时并属楚。秦属九江郡。（汉改九江郡为淮南国。）汉高帝分淮南国置章郡，（今南康、庐陵、宜春、鄱阳、浔阳、临川、章郡地，尽属汉章郡。）吴芮为长沙王，兼得其地。后汉亦为章郡。晋因之。东晋尝置江州。（理於此。）宋齐以后并为章郡。隋平陈，废郡，置洪州；炀帝初废州，置章郡。大唐为洪州，或为章郡。领县六：</p>
<p>南昌（汉旧县。隋改为章县。有锺陵、龙沙。）</p>
<p>高安（汉建成县。）</p>
<p>丰城（汉南昌县地。吴分置富城县，晋太康元年，改为丰城。晋张华於此得古剑。）</p>
<p>新吴（汉灵帝置。）</p>
<p>武宁（吴置新安县，晋更名宁县，今曰武宁。）</p>
<p>建昌（汉曰海昏，昌邑王废后迁於此，故城见在。有杨柳津、上辽津，后汉艾县也。）</p>
<p>临川郡</p>
<p>（东至鄱阳郡馀干县三百二十里。南至南康郡一千一十里。西至庐陵郡五百二十五里。北至章郡二百四十里。东南到建安郡八百三十七里。西南到庐陵郡五百二十五里。西北到章郡二百四十里。东北到鄱阳郡四百二十里。去西京三千三百一十二里，去东京二千五百三十里。户二万八千五百七，口十七万一千九百二十。）</p>
<p>抚州（今理临川县。）战国时属楚。秦属九江郡。二汉属章郡。吴分置临川郡，晋宋齐梁陈皆因之，隋平陈，置抚州；炀帝时州废，置临川郡。大唐为抚州，或为临川郡。领县四：</p>
<p>临川（后汉临汝县，隋改为临川。）</p>
<p>南城（汉旧县。有五章山。）</p>
<p>崇仁（梁置巴山郡。）</p>
<p>南丰</p>
<p>庐陵郡</p>
<p>（东至临川郡五百二十五里。南至南康郡四百二十四里。西至衡阳郡一千二百五十里。北至章郡五百三十里。东南无路可到。西南到桂阳郡九百里。西北到宜春郡三百一十里。东北到临川郡五百二十五里。去西京三千六百三十里，去东京二千八百四十三里。户三万九千六百五十一，口二十二万九千七百九十五。）</p>
<p>吉州（今理庐陵县。）战国时属楚。秦属九江郡。二汉属章郡。孙策分置庐陵郡，晋宋齐梁陈皆因之。隋平陈，置吉州；炀帝初州废，置庐陵郡。大唐为吉州，或为庐陵郡。领县五：</p>
<p>庐陵（汉旧县。有吉阳水。）</p>
<p>太和（旧东昌、西昌二县地。）</p>
<p>安福（吴置安城郡在此。隋废郡，改为安福。）</p>
<p>新淦（汉旧县。淦，沽滥反。）</p>
<p>永新</p>
<p>宜春郡</p>
<p>（东至章郡水路七百四十里。南至庐陵郡三百一十里。西至长沙郡五百二十六里。北至章郡五百二十五里。东南到庐陵郡三百十一里。西南到长沙郡界二百三十里。西北到长沙郡五百二十六里。东北到章郡五百二十五里。去西京三千五百八十里，去东京二千五百六十八里。户二万九千三百九十一，口十五万三千八百二。）</p>
<p>袁州（今理宜春县。）战国时属楚。秦属九江郡。二汉属章郡。吴分置安成郡，晋宋齐以下皆因之。隋平陈，置袁州；炀帝初州废，置宜春郡。大唐为袁州，或为宜春郡。领县三：</p>
<p>宜春（汉旧县。晋改曰宜阳，隋复旧。）</p>
<p>萍乡（汉宜春县地。萍，浦丁反。）</p>
<p>新喻（汉宜春县地。）</p>
<p>南康郡</p>
<p>（东至建安郡隔绝黄土岭一千八百二十里。南至海丰郡隔越参溪岭一千五百里。西至桂阳郡一千一十二里。北至庐陵郡四百二十里。东南到潮阳郡界一千五百六十五里。西南到始兴郡隔大庾岭七百里。西北到桂阳郡一千四十四里。东北到临川郡一千一十里。去西京四千二百十六里，去东京三千四百里。户三万七千九百八十二，口二十万七千九百九十二。）</p>
<p>虔州（今理赣县。赣，姑滥反。）战国时属楚。秦属九江郡。二汉属章郡。吴属庐陵郡。及晋平吴，置南康郡。宋为南康国。齐、梁、陈皆为南康郡。隋平陈，置虔州；炀帝初州废，置南康郡。大唐为虔州，或为南康郡。领县六：</p>
<p>赣（汉旧县。有章水、贡水合流，故曰赣。）</p>
<p>雩都（汉旧县地。）</p>
<p>虔化（汉赣县地。昔汉闽越反，汉使诸校屯梅岭，即今县界。）</p>
<p>大庾（有大庾岭，一名塞上岭，即五岭之一。昔汉时吕嘉反，汉军伐之。监军姓庾，城於此，故谓之大庾岭，刘嗣之南康记云：”昔汉杨仆讨吕嘉，出章郡，下横浦，即今县西南，故横浦废关见在此。”）</p>
<p>信丰</p>
<p>南康（汉曰南野县。）</p>
<p>建安郡</p>
<p>（东至缙云郡九百七十六里。南至长乐郡七百二十里。西至临川郡八百三十七里。北至信安郡千一百里。东南到长乐郡七百二十里。西南到临川郡二千四百里。西北到鄱阳郡二千三十里。东北到信安郡一千一百里。去西京四千九百三十五里，去东京四千一百三十五里。户二万一千四百五十九，口十四万二千一百六十四。）</p>
<p>建州（今理建安县。）本闽越地。秦属闽中郡。汉属会稽郡。后汉因之。吴分置建安郡，晋、宋、齐、梁并因之。陈属闽州，后又属丰州。隋平陈，属泉州；炀帝初，属闽州，寻置建安郡而属焉。大唐武德四年，置建州，以建溪为名，或为建安郡。领县六：</p>
<p>建安（汉冶县地。吴置建安县。有武夷山。）</p>
<p>浦城</p>
<p>邵武</p>
<p>建阳</p>
<p>将乐</p>
<p>沙</p>
<p>长乐郡</p>
<p>（东至山六十六里，外至海。南至海二百里。西至山八十里，山外虔州雩都县界。北至山四十里，山外至永嘉郡界。东南水路到海一百六十四里。西南到清源郡五百里。西北到建安郡七百二十里。东北到永嘉郡水路千四百七十八里。去西京五千七百三十三里，去东京四千九百三十三里。户三万九千五百二十七，口二十一万七千八百七十七。）</p>
<p>福州（今理闽县。）亦闽越地。秦为闽中郡。汉高帝立无诸为闽越王，都於此。及武帝时，闽越反，灭之，徙其人於江淮閒，尽虚其地。后有遁逃山谷者颇出，立为冶县地，（盖以越王冶铸为名。）属会稽郡，又名其地为东冶县。后汉改为侯官都尉，属会稽郡。后分冶地为会稽东南二部都尉，此为南部都尉。（东部今临海郡是也。）晋置晋安郡，宋、齐因之。陈置闽州，后又改为丰州。隋平陈，改为泉州；炀帝初州废，复改为建安郡。大唐初为建州，后此置泉州，（移建州於建安县置。）后此复为闽州。（移泉州於晋江县。）开元十三年，改为福州，或为长乐郡。领县八：</p>
<p>闽（闽越王无诸都东冶，即此。汉东冶县，后改曰东候官。）</p>
<p>候官</p>
<p>福唐</p>
<p>长乐</p>
<p>连江</p>
<p>长溪</p>
<p>古田</p>
<p>尤溪</p>
<p>清源郡</p>
<p>（东至海一百二十里。南至海一百八十里。西至棉田村二百八十五里。北至仙游县一百五十里。东南到海四十里。西南到漳浦郡六百里。西北到皂洋村一百里。东北到长乐郡五百里。去西京六千二百一十六里，去东京五千四百十三里。户二万四千五百八十六，口一十五万四千九。）</p>
<p>泉州（今理晋江县。）秦汉土地与长乐郡同。晋为晋安郡，宋齐以后因之。自隋以来属泉州。大唐神龙以后，始移置泉州於此，或为清源郡。领县四：</p>
<p>晋江</p>
<p>南安（吴置晋安县，晋置晋安郡在此。）</p>
<p>莆田（莆音蒲。）</p>
<p>仙游</p>
<p>漳浦郡</p>
<p>（东至大海一百五十里。南至大海一百六十里。西至潮阳郡五百六十里。北至建安郡二千四百里。东南到黄如江一百里。西南到废怀恩县界一百里。西北到石堘溪一百五十里。东北到清源郡六百里。去西京七千三百一十三里，去东京六千五百一十里。户二千六百三十二，口六千五百三十六。）</p>
<p>漳州（今理漳浦县。）历代土地与长乐郡同。大唐分其地置漳州，或为漳浦郡。领县三：</p>
<p>漳浦</p>
<p>龙溪</p>
<p>龙岩（近置。）</p>
<p>临汀郡</p>
<p>（东至清源郡龙溪县一千四百五十里。南至潮阳郡程乡县界一千里。西至南康郡雩都县九百里。北至临川郡南丰县一千六百里。东南到漳浦郡废怀恩县界一千五百里。西南到潮阳郡程乡县界八百里。西北到临川郡南丰县一千六百里。东北到长乐郡一千三百六十里。去西京六千四百七十三里，去东京五千三百七十里。户五千三百三十，口一万五千九百九十五。）</p>
<p>汀州（今理长汀县。）历代土地旧与长乐郡同。大唐开元二十六年，分置汀州，或为临汀郡。领县三：</p>
<p>长汀</p>
<p>龙岩（近为沙县。）</p>
<p>宁化</p>
<p>潮阳郡</p>
<p>（东至大海一百二十七里。南至大海八十五里。西至海丰郡海丰县五百七十里。北至南康郡一千五百六十七里。东南到大海六十九里。西南到潮阳县二百七十里。西北到郡内程乡县五百七十五里。东北到漳浦郡五百六十里。去西京七千六百六十七里，去东京六千七百七十五里。户一万三百二十四，口五万一千六百七十四。）</p>
<p>潮州（今理海阳县。）亦古闽越地。秦属南海郡，秦末属尉佗。汉初属南越，后亦属南海郡。后汉因之。晋置东官郡，又分置义安郡。宋齐因之。梁置东扬州，后改为瀛州，及陈而废。隋平陈，置潮州；炀帝初，置义安郡。大唐复为潮州，或为潮阳郡。（汉揭阳县地。）领县三：</p>
<p>海阳</p>
<p>潮阳</p>
<p>程乡</p>
<p>风俗</p>
<p>扬州人性轻扬，而尚鬼好祀。每王纲解纽，宇内分崩，江淮滨海，地非形势，得之与失，未必轻重，故不暇先争。然长淮、大江，皆可拒守。（吴、晋、宋、齐、梁、陈皆缘江淮要害之地置兵。）闽越遐阻，僻在一隅，凭山负海，难以德抚。（汉武帝时，东越王数反。朱买臣上言曰：”故东越王居泉山之上，一人守险，千人不得上。”）永嘉之后，帝室东迁，衣冠避难，多所萃止，艺文儒术，斯之为盛。今虽闾阎贱品，处力役之际，吟咏不辍，盖因颜、谢、徐、庾之风扇焉。</p>
<h6 id="阅读日期-2025年11月23日-2025年11月25日-共-3-天">阅读日期：
2025年11月23日-2025年11月25日 共： 3 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
