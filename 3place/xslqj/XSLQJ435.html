<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:第六章　功能下</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:第六章　功能下</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="第六章-功能下">第六章　功能下</h4>
<p>已谈本体，更从宇宙论方面详核有宗。上来已说，空宗破相，意在显体。但一往破相，即于法相只有遮拨而无施设，故云空宗不谈宇宙论。有宗恰恰与空宗相反，无着、世亲兄弟参揉小乘谈有一派，小乘原分二十部，总不外空有二派。并匡正大乘空宗，而后张其大有之论。虽复谈有，而超过小乘故称大有。其初期立说，实以三性义为纲要。三性之谈，导源于空宗。三性者，一遍计所执性。遍计谓意识，意识周遍计度，故云遍计。所执者，谓遍计之所执。如依五蕴而计为我，实则一一蕴上本无我相，但由意识妄计为有，故此我相是遍计之所执。又如依坚白等相而计为瓶，实则坚等相上都无瓶相，亦由意识妄计为有，故此瓶相是遍计之所执。举此二例可概其余。二依他起性，他谓众缘，佛说色心诸法，皆依众缘而起。云何众缘？一者因缘，谓诸法非是无因而起故，说有因缘。二者所缘缘，如心法须有所缘境，方得起故，说有所缘缘。三者次第缘，如前念识为缘得引生后念识故，说有次第缘。四者增上缘，如官能等俱是识所藉之以起故，说有增上缘。如上四缘，心法全具，色法唯具二缘。谓色法不无因缘，若从其互相关联而言，亦有增上缘。或说色法有次第缘，而未经众师许可。唯空宗谈因缘，犹是泛说，不立种子。三圆成实性。此谓真如。圆者圆满，谓真如体遍一切处，无亏欠故。成者成就，谓真如体本自恒常，非是生灭法故。实者真实，亦云真理，谓此真如是一切法之真实性故，犹云宇宙实体。名万法真理。如上已说三性名义。</p>
<p>按《大般若经》言：“慈氏，佛呼弥勒也。应如是知，诸遍计所执决定非有；按可细看前文。诸依他起性唯有名想，施设言说；按想者取象义，如谓青唯是青而非白等。名者诠召义，如色之一名，即以呼召色法而诠释其为质碍物也。吾人于一切事物本由想立名，复因名起想。由名想故，种种言说纷然而起，凡情缘名想言说而生执着，即计为实有宇宙万象。实则心法色法都是依他众缘而起，都无自体，本来空无。且众缘亦是假设，根本无有实在之物可说为缘。《中论》可参究。是故一切依他起法本来空无，唯有随妄情所起之名想、及依名想施设种种言说而已，是则名想言说纯属虚构。奇哉奇哉！空宗初说依他起性，其义如此，须认清。诸圆成实按诸字谓一切法，诸圆成实犹云一切法的圆成实性。空无我性，是真实有。”按空者空一切所执妄相，无我者无有人法二我。法我者，谓执一切法为实有。人我者，谓依五蕴而计为我。空诸遍计所执，人法二我相都无，而圆成实性始全显，譬如云雾消而太阳出，故说圆成实性是真实有。推迹空宗始说三性意思，盖以初性遍计所执。只于妄情上有，而实际上本无。此说自是诚谛，而复说依他起性何耶？须知，凡妄情之所执，亦必有其所依。例如瓶相，虽是妄情所执，岂无白色及坚度等法相为依而瓶相可凭空突起？故知色等法相不破，则初性遍计所执。犹未失其所依，正是真理之障。真理谓法性。有法相存，即无由透悟法性，是障真理。空宗诸师有见于此，故说一切法相，若色若心，并是依他众缘而起，都无自体，都不实在。是故一切法相本来皆空，唯有名想，都无实义。无实义犹云无实物。见《大论》等。故承初性而谈次性，依他起性。极有深意。初性但遣所执，次性尽遣妄执之所依即一切法相，然后一真之体揭然昭显，故终以第三性。圆成实。夫于法相而计为实有，则不能睹其本真。本真谓圆成实性。情存于有相，故不得无相之实也。本体是真实有，而无相状可睹。次性遣法相，而后可显圆成，此般若了义也。空宗说三性，实则初及第二并在所遣，遣者除遣，他处准知。唯存第三。初二性并遣，乃于一切法皆见为圆成实。或有问言：“空宗一往破相，甚至说真如涅槃亦如幻如化，是乃三性俱遣，宁有第三性可存耶？”真如涅槃皆是圆成实之别名。答曰：《经》意，恐人于圆成实性而起执故，乃说如幻如化以破其执，岂真谓圆成实性可拨为无哉？但其偏于破相，语势嫌过，易滋流弊，是可议耳。总之空宗谈三性，不但遣初性，所执。即依他起性亦必俱遣。此处所关极端重要，若不遣依他，即依圆二性不得融而为一，依圆二词均系省称。便成戏论。细玩《大般若经》及《中观》等论，明明遮拨一切法相，密示圆成，圆成系省称。空法相，方见圆成，此空宗秘密意趣也。故依他与所执俱遣，所执乃初性之省称。正是空宗不可及处。</p>
<p>有宗自无着盛张三性义，以自鸣为非有非空中道之教，特异空宗，盖以为三性中初性纯是所执，是诚非有；依他不应说无；圆成则是真实有，故通依圆总说非空。有宗自谓空有双彰，所执非有，是彰空义；依圆非空，是彰有义。故云空有双彰。与一往谈空者异撰，其用意未尝不是。然而有宗虽原本空宗，其归卒与空宗大异者，则因有宗依他性之论旨，根本与空宗违反，由此二宗遂划鸿沟。空宗说依他，元是遮拨法相；有宗说依他，却要成立法相。上章曾云两宗对于法相的说法不同。遮拨法相却是不谈宇宙论，成立法相便有宇宙论可讲。两宗分歧，只从依他性出发。</p>
<p>有宗因谈宇宙论，根本须改变空宗依他性之意义。其改变步骤亦是逐渐完成，当初似未甚失空宗之旨。如其所宗之《解深密经》有云：“如眩翳人，眩翳众相或发毛轮等相，差别现前。依他起性，当知亦尔。释曰：‘谓眩翳人，似毛轮相，非实似实故，喻依他起非有似有。’”见一切法相品，参看唐圆测疏。详此云非有似有者，盖只说为幻有，并非完全遮拨，虽己稍异空宗，而其乖违犹不显著。迨后无着盛扬唯识之论，其谈依他起性首改变空宗遮诠之密意，因其建立种子遂使缘起说变为构造论。缘起一词，与依他起一词含义全同。依他之他字即目众缘，诸法依众缘而起曰缘起，亦曰缘生，他处用此词者准知。有宗自此失去空宗精意。今略为勘定如下：</p>
<p>云何有宗首变遮诠义？空宗谈缘起是遮诠，已见上卷第三章，可覆玩。</p>
<p>缘起说本导源释迦，小乘经典益张之。夫言缘起者，必须安立几种缘，所谓因缘、次第缘、所缘缘、增上缘是也。青目师云：“一切所有缘，皆摄在四缘，以是四缘，万物得生。”见《中论释》。据小乘毗昙说，心法待四缘方乃得起，四缘，可覆看前谈依他性一段文。色法亦待二缘，谓因缘及增上缘。如一颗树生长，有他本身能生的力用，即说为因缘；人工、水工、空气、日光、岁时等等关系，均是增上缘。小乘师谈缘起，盖以诸法心法与色法。待众缘会聚始起。如此言缘起，显然承认诸法是有。而以缘起义为诸法所由生成之说明，故是表诠。此与大乘空宗遮诠义，天渊相隔。今将表诠遮诠二种意义对比如下：</p>
<p>表诠，承认法相是实有，而以缘起义，说明诸法所由生成。</p>
<p>遮诠，欲令人空法相而透悟法性，故说缘起，明一切法相都无自体。即法相本空。</p>
<p>如上所说遮表二种意义，判若天渊。小乘有部谈缘起，元是表诠；有部者此派计执诸法实有，故名。大乘空宗欲遮其执，便非将四缘一一破斥不可。如四缘破尽，则彼妄计有从诸缘而生之色心诸法，乃不待破而自空。龙树菩萨《中论》力破四缘，参考《观因缘品》。今略撮其旨，叙以二义如次：</p>
<p>一曰、缘者由义。若法由彼生故，此生，即说彼法为此法作缘，此法望彼法为果。若尔，是果固待缘始成，即缘亦待果乃成。如无有果，则缘义不成，以缘之名，待果而立故。</p>
<p>既缘待果成，今应问汝：缘中先有果耶？先无果耶？若缘中先有果，便不应说果从缘生，果已先有故。</p>
<p>若缘中先无果，便不应说缘能生果。缘中本无果故，无则不能生有故。如汝计，虽缘中先无果，而有生果之能，故果后时得生者，此不应理。缘中既有生果之能，应一切时恒生其果，而世共见无有此事。如谷子有生芽之能，在仓库时奚不生芽欤？</p>
<p>综前所说，缘中先有果、先无果，二俱不成，故知无有从缘所生果。既无从缘所生果，则缘义不成。何以故？果无，则缘亦无故。</p>
<p>二曰众缘与所生果都无自性。何故都无自性？由缘待果而成故，缘无自性；又果亦待缘而成故，果无自性。既众缘与所生果都无自性，故知缘起唯是假说，都无实事。</p>
<p>空宗遮拨因果，众缘之缘，即相当于通常所谓因。问：“四缘中，初列因缘，何耶？”答：因之义有宽有狭。从宽泛言，则一切缘皆名为因；从狭义言，唯于生果是最亲切的有力者方名因。故四缘虽并得名因，而初之因缘则取义特狭。或议其诡辨。古代学者都计执实有因果，并以为因是决定能创生果，惟空宗独反其说。盖在其本体论与认识论中，主张破相显性，故因缘亦不立也。</p>
<p>大乘有宗谈缘起，始将空宗遮诠意义改变殆尽。小乘说四缘，大概就一切法互相关系间立论。如此法得生，由彼法与力故，即说彼法为此法作因缘。是所谓因缘，实与增上缘无甚差别。小乘说有六种因，皆相当于增上缘。如此，虽未得空一切法相以透悟本真，然依俗谛说，却无失。独至无着菩萨，乃特别改造因缘义，以组成一套宇宙论，实乃陷于空想妄构，甚乖《般若》。考无着造《摄大乘论》，始建立功能，亦名种子。种子亦省言种。复建立阿赖耶识，摄持一切种，种子为数无量，故云一切。阿赖耶者含藏义，谓含藏一切种故。于是以种子为宇宙万有因缘。因缘亦省称因，万有犹云诸行或一切法，哲学家推求宇宙本体说为第一因，亦同此旨。《摄大乘论》有言：“于阿赖耶识中，若愚第一缘起，按谓赖耶识中种子是一切法的本因，故名第一缘起。愚者言其不悟。此中意云：若不悟赖耶识中种子是万法本因者，便起如下各种迷谬分别。或有分别自性为因，按数论建立自性为心物诸行之因，数论所谓自性者其本身是非心非物的。或有分别夙作为因，按夙作犹云夙世所造作，亦云先业，如尼乾子等计先业为诸行之因。或有分别自在变化为因，按婆罗门等计有大自在天能变化故，为诸行之因。或有分别实我为因，按僧佉等计有神我为诸行因。或有分别无因、无缘，按自然外道及无因论师并空见外道等，皆妄计一切法无有因缘。复有分别我为作者、按胜论立神我，谓其有造作的力用。我为受者。按数论立神我，谓其受用诸境，如色声等物是神我之所受用故。譬如众多生盲士夫未曾见象，复有以象说而示之，彼诸生盲有触象鼻、有触其牙、有触其耳、有触其足、有触其尾、有触脊梁，诸有问言：象为何相？或有说言象如犁柄，或说如杵、或说如箕、或说如臼、或说如帚，或有说言象如石山。若不解了此缘起性，无明生盲亦复如是。”按谓，若不解了种子为诸行之因者，即由无明成盲，不悟正理，亦如盲人猜象也。无明亦云无知。据无着此一段话，以为各派哲学谈到宇宙本源，都是臆猜妄想，其评甚谛。然无着建立种子为宇宙第一因，颇近多元论；而复立赖耶识，含藏一切种，成其唯识之论。其构画诚工，果能免于各派之失乎？</p>
<p>问：“赖耶虽是八个识中之一，而号为根本，谓其含藏前七识各各种子，固可成说。眼识至第七，称前七。各各二字注意，每一识皆自有种，不共故。然无着等言赖耶亦自有种子，今应问者，赖耶是所生果，赖耶之种是能生因，如何果得藏因？”答曰：因果同时故，若因先果后，则果不能藏因；今说因果同时，故果得藏因。能所相依故。赖耶是所藏处，而赖耶自种及前七识种都是能藏者，故能所相依。故彼所计，于理论上非不成立。</p>
<p>有宗本以一切众生各有八个识，此说在小宗已有端绪，要至大有始成体系。而每一识都可析为相见二分。如眼识，其所缘青等色即是相分，而了别此相分者即是见分。合此相见二分通名眼识。眼识如是，耳识所缘声是相分，了别此声相者是见分。乃至第八赖耶识各各有相见二分，类准可知。鼻识所缘香是相分，了香相者是见分。舌识所缘味是相分，了味相者是见分。身识诸所触境是相分，了触相者是见分。意识起思虑时，必变似所思之相，是名相分；思虑作用是见分。第七识缘赖耶为我时，必变似自我之相，是名相分；计执有我相者是见分。如上已说前七识各各相见二分。至赖耶识相分，则析以三部分，一器界，俗云自然界或物界是也，二根身，三种子。赖耶自己种子及前七识种子皆藏于赖耶自体内，而为赖耶之所缘。如上三部分，通是赖耶识之相分。问曰：“根器自是相分，如何种子亦名相分？”答曰：根器各从种子生，种子本不应与根器同类，但彼以种子为赖耶见分之所缘故，亦名相分。</p>
<p>据有宗所谓一切识或一切相见，通名现行，现者现前显现义，行者相状迁流义。亦可总称现行界。用今哲学上术语，即是现象界。彼既肯定有现界，现行界之省称。故进而推求现界之原因，于是建立一切种子，为现界作根源。种子潜隐于赖耶识中，自为种界。现界虽从种子亲生，但其既生，即离异种子而别有自体，如亲与子判然两人。所以，种现二界元非一体。无着言种子具六义：其一曰果俱有。果谓现行，由种子为因，现行方起，故现望种而名果。俱者，两物，故言俱也。谓种子与其所生现行果法同时并有，故云果俱有。参考《瑜伽》《摄大乘》《成唯识》等论。种现对立成为二界。此自无着创说，传授世亲，尔后众师纷出，于此都无异论。</p>
<p>现行界一切识或一切相见…………果所生</p>
<p>种子界一切种子……………………因能生</p>
<p>无着《摄论》只说一切识各各有自种，但每一识复析为相见二分，此二分种为同为别，则自世亲以后之十师遂成诤论。护法折衷众义，说根器及五尘相皆与见别种。根器皆赖耶相分，均是色法，故各有自种，而不与赖耶见分共一种生。五尘谓五识所缘色声香味触，此五尘相亦各有自种，非与五识见分同种。若第六意识缘一切法时，其相分纯由见分变现者，即与见分同一种生。故二分种，有同有别。参考吾著《佛家名相通释》。吾国窥基一遵护法。</p>
<p>如上所说，无着学派始变更空宗之因缘义，而建立种子为宇宙第一因。今核其大谬，略言以四：一曰划种现二界。如果说万化本隐之显，种界隐，现界显，其说未尝不可持。然复须知，隐显不可判能所。隐者其化几之新新不息者耶？化几者言乎乍起之动势。动势无暂停，刹那刹那灭故生新，无有止息。显者其化几不已之迹象耶？天地万物皆化几之迹象耳。故显者隐之迹，隐者显之本。谓隐是显的本相，而显非异隐别有自体。隐显可假说本迹，而不可判能所。有宗以一切种为能生，潜藏赖耶识中自为种界；一切现法为种子之所生，却别为现界，所谓宇宙万象是也。能生所生条然二界，不谓之戏论得乎？现行亦得名现法，见《成论》诸疏。</p>
<p>二曰始变缘起说为构造论。空宗谈缘起，本明法相非实有，所谓遮诠是也。参考第三章及本章前文。有宗无着派始用缘起说而易其义，以诠释法相所由生成。详无着等谈三性，其于依他起性特异空宗者，即肯定一切法相是有而非空。因此，乃建立实种子为因缘。实字吃紧，彼等以种子为实有故。然若谓一切法相单从各自因缘即种子而生，则种子便与无待而能变化之梵天无异，此说必不可持。故无着等改四缘说为构造论，则以法相不是单从因缘而生。如心法虽有因缘，必待所缘、次第、增上诸缘会合乃得生。色法虽有因缘，必待增上缘会合乃得生。《摄论》种子六义，其五曰待众缘，是其所以异于梵天等计也。众缘，谓因缘以外之诸缘。门人黄庆艮庸，精研世亲唯识学。曾疑缘起说，谓众缘会合，似是杂乱凑集，如散沙聚，本无生机，如何得生一切法相？此难极有理趣，非好学精思不能兴此疑也。余谓世亲诸师已见及此。《成论》有言：“谓诸作者，假诸作具，成办事业。”此是说士用果之文，兹不具引，避繁杂故。士用者，士谓士夫，犹言人也。如人有造作之力用，曰士用。士用果者，对士用因而得名。《成论述记》卷四六云：“因法为作者，按因法谓因缘。缘法为作具故。”按缘法谓所缘、次第、增上诸缘。作具犹言工具。据此，则以因缘喻如作者，作者犹言能作的人，此以作者譬喻因缘，即言种子有造起现行法相之力用，易言之因缘为众缘中之主动力。余缘喻如作具，余者犹言其他，谓众缘。而缘会确无杂乱凑集之嫌。众缘会合，省言缘会。妙哉于缘会中说士用义。而宇宙间法相森然，自非散漫无结构，此与空宗说缘起，以破析法相令归空无，如剥蕉叶一一剥尽即无所有者，相去何止天渊？余昔作《破破新论》，曾考察缘起说之演变，谓至无着派始变成构造论，良实不诬。本论文言本初行，南京内学院出《破新论》一册，余因有《破破新论》之作。然于空宗遣法相以认识法性之旨，遣者遗除之也。则晦塞而不可复悟，是有宗之不善变也。</p>
<p>三曰种子分本有新熏，成大混乱。自无着《摄论》评斥各派哲学之宇宙论，而建立种子为万法之本，其所谓种子，自是法尔本有无疑。法尔犹言自然；本有者，本来有故，非后起故，世亲以下诸师更兴异论，有主唯是本有，有主现行新熏。此中现行谓前七个识；熏者熏发，前七识起时，虽不暂住，而有一种余势熏发出，是名习气，即投入赖耶识中成为新种子。至护法师始折衷二家，本新并建。其说以为，不立本有种，则无始创起之现行便无种子，将堕无因论，故应建立本有。然现行从本有种生时，有大势用，得熏生新种投入赖耶，故新熏种义当成立。有宗种子亦名习气，即由新熏得名。吾国奘、基师弟，并宗护法。或谓：若唯本者，即将种子说成宇宙本体；今本新并建，则种子亦由心造，非本体也。有宗以现行为识之别名，识从种生，即名现行，以其显著，不同种子沉隐故。他处言现行者仿此。现行熏新种入赖耶，同时即令赖耶中本有种增长，故是心力能造种也。余晓之曰：既未废除本有种，则本有种即是万法本体亦何疑？今言现行熏新种，却是一团混乱。据新熏种之论，如吾现行眼识复词。才对色尘起了别时，便熏相分种子，投入赖耶中，此新种将复为因缘，生起后来尘相。如此说法，未免太荒诞在。有宗说眼识所缘色，是实尘法，犹云实在的物质。</p>
<p>四曰种子真如是二重本体，有无量过。《摄论》广破诸宗之宇宙论，此中宇宙是广义，通本体与现象而言。他处用此词者准知。而后揭出自家主张，即以赖耶识中种子为诸行之因。诸行犹云心物万象，亦可泛称万法。其种子明明是万法本体，而佛之徒无知，犹有妄议余为曲解者。余曰：有宗建立赖耶为宇宙人生根本，其所云器界即是大自然，而彼说为赖耶识之相分。据彼持论，赖耶实从其自种而生，种子省言种。余识谓前七识。亦各从自种生。然则种子为万法本体，义至分明，余何曲解之有乎？无着派既立本有种，却又承袭旧义，有所谓无为之真如，说为万法实体。如此，则真如与种子相待，竟成二重本体。是乃铸九州铁，不足成此大错。空宗谈依他起即缘起。本是遮诠，便遣除宇宙万象。有宗反之，而肯定宇宙万象为实有，即不得不说明万象所由起。宇宙万象，犹云一切法相。而旧说真如本体是不生灭法，无为无造，真如本体，系复词。固无可说真如为宇宙万象之因；于是建立本有种，以为万法生因。万法犹云宇宙万象，万法生起之因曰生因。然本有种与真如作何关系，有宗亦复无说。毕竟妄添一真如无为法，与本有种对峙，成为二重本体。此等过失，不独小乘迄大空所未有，大乘空宗，省称大空。即远西诸哲多未见本原，犹未至支离若是其甚也。</p>
<p>上来评判空有二宗，大义粗备。空宗谈体而遗用，由其有趣寂之情见在。寂者寂灭，超出生死海而趣入寂灭，故云趣寂。庄生所谓“无何有之乡”，亦几于寂灭也。灭者惑染灭尽，非谓本体断灭，然只是寂静之体，无有生化，亦名无为。有宗根本未改趣寂宗趣，而复以不谈用为未是，故着重依他起性，而建立种子以变更空宗缘起说，遂成构造论。反空而不澈底，其归本真如无为，犹秉空宗本旨。其立种子为生化之源，既与真如并为二重本体，又与现行判为能所二界，种种支离，自相矛盾。余于有宗绳正空宗一往谈空之失，深美其用意；独惜持论支离破碎，未可折空宗也。</p>
<p>本论以体用不二为宗极，反空宗之恶取，有宗詈沦空之徒曰恶取空。取者执着义，所执达理，故斥之以恶。救有宗之支离。有宗无看派唯识之论，自世亲至护法，种种支离，不可究诘。吾国奘、基师弟不辨其短，而宣扬太过。本论力为扫荡，非得已也。世亲成《二十论》，自谓已尽我能，余亦可假其言以自况。文言本初出，学者于体用义犹多不了，余昔答人书有二，较易解滞，今举之于后。</p>
<p>其一曰：现象与本体，为哲学上幽深复杂问题所在。本体一词，新论亦省云体。现象者，万有之总名，《新论》不目以现象，而直名为用。万有皆大用流行之迹，是以不言现象而言用也。</p>
<p>体无方所，无形象，而实备万理，含万善，具有无限的可能。</p>
<p>用者，言乎本体之流行，状夫本体之发现。本体空寂而刚健，空非空无，以无方所无迷闇故名空。寂者寂静，极虚灵故，无昏扰相故。刚健则力用至大而不测。故恒生生不已，刹那刹那新新而生，不守其故。化化不停。刹那刹那变化密移。即此生生化化说为流行，亦名为用。</p>
<p>克就体言，是一极绝待，无方无相。无方所，无形相。</p>
<p>克就用言，是幻现相状，宛尔万殊。大用流行，有迹象现，所谓万有是。如燃香楮，猛力旋转，见旋火轮相，此乃猛力动转之迹象，亦云相状。本体流行幻现相状，义亦犹是。既有相状，便条然宛然成众多相，故云万殊，故说万有皆大用流行之迹。</p>
<p>体，喻如渊深淳蓄之大海水。</p>
<p>用，喻如起灭不住之众沤。</p>
<p>曾航行海洋者，必见大海水全现作众沤，不可于众沤外别觅大海水；又众沤各各以大海水为其体，各各二字注意。非离大海水而各有自体。非字一气贯下。</p>
<p>体与用本不二，而究有分；虽分，而仍不二。故喻如大海水与众沤。</p>
<p>大海水全成众沤，非一一沤各有自体，沤之体即是大海水故。故众沤与大海水本不二；然虽不二，而有一一沤相可说，故众沤与大海水毕竟有分。体与用本不二而究有分，义亦犹是。</p>
<p>沤相虽宛尔万殊，而一一沤皆揽大海水为体，故众沤与大海水仍不二。体与用虽分而仍不二，义亦犹是。</p>
<p>体用义至难言，如上举大海水与众沤喻，最为方便，学者由此喻而悟入。当知空宗遮诠虽是，而以如幻、如阳焰喻实体，毕竟废用。有宗任臆想构画，徒逞戏论，未可与入道也。总之体用，本不二而究有分，虽分而仍不二。从来哲学家于此终无正解，今不及广辨。再克就用而言，则大用流行决不单纯，必有两方面曰翕曰辟。翕辟只是方面之异，不可作两片物事去想。辟乃谓神，神，心也。翕便成物。凝成物质故。物有分限，神无分限。心是无在无不在，《楞严经》七处征心，十番显见，形容得甚妙。神遍运乎物而为之主，固为常理；物亦可以乘势而蔽其神，则事之变也。物成则不能无坠退之势，无机物犹不得发现心神，植物已发现心神而仍不显著，乃至人类犹常有心为形役之患，物能障蔽心神，乃后天事势所有，不容否认。但神终为物之主，可以转物而不为物转，究是正常之理。然神毕竟主乎物，宇宙自无机物而生物，生物由植物而动物、而高等动物、而人类，一层一层足见心神逐渐显著盛大，确尔官天地，宰万物。而事势终亦不越乎常理矣。</p>
<p>其二曰：本体真常，老氏名以“常道”，佛氏字之曰“真如”，真者真实，如者常如其性不变易故。不变易者，常也。从来学人习闻之矣。余于真常意义，体究数十年。若道本体是虚妄法，何得为万化根源？何以名为本体？然真常之云，若以不生不灭不变不动为义，则此本体便是兀然坚住的物事，自与生灭变动的宇宙互相对立，如何可说为宇宙本体？吾于此苦究数十年，而后敢毅然宣布《摩擦论》以体用不二立极，非敢轻心持论也。夫真常者本体之德，非虚妄故曰真，不易其性故曰常。譬如水可化汽或凝冰，而其湿性无改易。由此譬，可悟本体恒如其刚健与至善等性而不易也。真常以本体之德言，非谓本体是兀然坚住法。德字义训，曰德者得也。若言白物具白德，则以白者，物之所以得成为是物也。今于本体而言真常乃至万德，则真常等德，是乃本体之所以得成为宇宙本体者也。若无是诸德，何可肇万化而成万物乎？德字含二义，曰德性，曰德用。德性之性，不可以西文性质译，此性字极灵活也。德用之用，亦不可以西文能力或作用翻，此用字极灵活也。本体之德性有常，常者恒常，无改易故。德用无穷尽，故称万化根源。真常二德，乃统万德而无不包。学者不究乎此，而仅恃思辨之术以谈本体，则自误误人而已。</p>
<p>如上二书，文约义赅，分疏体用，庶几详悉，第二书谓真常以德言，甚吃紧。若或误计本体是兀然坚住法，则为无用之体矣。学者诚深了体用义，则克就体言，夐然一真，即是万殊，是言体而用在；此中一者，绝待义。克就用言，繁然万化，皆是一真，是言用而体在。由即体即用、即用即体故，而能变与恒转、功能等名，是大用之称，亦得为真如本体之目，以体用互相即故。真如本体系复词。学者如不悟体用不二，必将以体为兀然坚住法，而对之起超越感，常易流于出世或遗世思想，其谬误不可胜穷也。</p>
<p>谈至此，还有一个问题须论及者，我国哲学上两宋以来盛谈理气，而理气是否截然为二？此一问题至今犹为悬案。今不暇博引群儒之说一一评判，只合本余之意，予理气以新解释。气字，自非空气之谓，平常每以形气二字连用。形气二字含义很宽泛，宇宙万象亦总云形气。今此气字，犹不即是形气之称，余以为此气字只是一种作用的意思。此气是运而无所积，运者动义或流行义，动势生灭灭生相续而流，故云流行，无有实物故无所积。刹刹突跃，不可作实物拟议，轻微难测，困于形容，以无实质，故云轻微。姑名为气。此气字本出于《易》，而汉以来《易》家都不求正解，是可惜可怪！详核此所谓气，正是余所谓用。至于万有或形气，唯是大用流行所现之迹象，要非离作用有实形气。</p>
<p>理字，本具有条理或法则等义，但不可如宋、明儒说是气上的条理。宋儒颇有以气为实有，而谓理只是气上的条理，如此，正是建立气为唯一实在。明儒持此种见解者更多。阳明后学一面谈良知，即本心。不得不承认心是主宰；一面谈气是实有，理是属于气上的一种形式。颇似心物二元论，甚乖阳明本旨。余以为理与气不可截然分为二片。理之一词，是体与用之通称；气之一词，但从用上立名，已如前说。</p>
<p>理之一名为体用之通称者，就体而言，虽是寂然无相，而实含缊众理，故本体亦名为理。又体之为言，是万化之原、万物之本、万理之所会归，故应说为真理，佛家说真如名真理。亦名实理，程子每言实理，即斥体言之。亦可说是究极的道理。此中道理系复词。</p>
<p>就用而言，翕辟妙用，诈现众相，即此众相秩然有则，灵通无滞，亦名为理，即相即理故。两即字明其不二，相即是理故。前所云理，当体受称，是谓一本，实含万殊；后所云理，依用立名，是谓万殊，还归一本。理虽说二，要自不一不异。体用义别故不一，即体即用、即用即体故不异。析理期详，俟诸《量论》。</p>
<p>本章将结束，还须与有宗简别一番者，本论从用显体，即说本体亦名功能，然有宗本建立种子，别名功能。自无着创说时即以功能为现界之本体，惜其将能与现分成二界，不可融而为一。功能省称能，现界省云现，后仿此。易言之，即是体用截成两片。此在前面已驳辨，似可不赘。但余言功能与有宗迥异者，究非一端，故须简别。今综举数义如次：</p>
<p>一曰本论功能即是真如，无二重本体过。有宗功能是潜在于现界之背后，为现界作因缘，其功能已是一重本体；而又承佛家传统思想，说真如是不生不灭法，是万法实体，明明犯二重本体过。本论摄用归体，故说功能即是真如；吃紧。会性入相，性谓体，相谓用，譬如将大海水直作众沤观，即无别大海水可说。会性入相，义亦犹是。故说真如亦名功能。以故谈体无二重过。</p>
<p>二曰本论依功能假立诸行，诸行谓心物诸现象，亦云现行。无体用分成二界过。据有宗义，功能是现行之因，而潜伏不显，是名种界；现行从功能生起，而自为现界，粲然显著，所谓宇宙万象。故有宗之能与现，对立成二界。本论依功能自身之一翕一辟，假说心与物，功能是体，其一翕一辟即名为用。故非实有现界与功能对峙，故无体用析成二界过。</p>
<p>三曰有宗功能亦名种子，是为众多颗粒，轻意菩萨云“其数如雨滴”是也。故须有储藏之所，乃建立赖耶识，赖耶含藏一切功能，说见前。此种说法可谓之多元论。殊不知本体无对，是全体性，何可以多元言本体？此固不待深论而其失易见。本论功能不得说为种子，而因其备涵生生化化流行不息真几，可名为恒转；因其无虚妄性，可字曰真如；此乃浑一之全体，浑者无分貌，一者无待义。而法尔现作万殊。法尔屡见前。所以者何？功能之流行也，有翕辟二势。原夫流行迅疾，忽然有一方面，因动之疾旋而凝敛以成众圈，可名之曰翕圈。其每一翕圈颇似微点，忽然者，莫有使之然而自然，故云。是物之始也。成翕圈故，名为翕势。翕圈众多，畛域遂形，故翕势恰与功能相反。功能者本体之名。本体无象，即无畛域，但本体流行有翕而成物之方面，却形成畛域，故相反。然功能毕竟不物化，故翕势方起，即有健以开发之势与翕俱起，而力反翕之坠退，是为辟势。俱起二字注意，非翕先辟后故。辟势无定在而无不在，本无畛域。然其遍运乎无量翕圈之中，便随各翕圈间组织之情形不同，而有显发与否之异。如物界当质碍层期，即一切翕圈间之组织太简，辟势难显发。《转变章》有一段说此意，宜覆看。故知全体显为万殊，由其流行有翕辟异势，以反而成化故也。</p>
<p>每一个翕圈，皆有翕辟两极，互相反而互相成，此亦奇怪。由此应知，变化不原于数论所谓闇德，其间确有一种主宰力是为辟极。辟极运行乎翕极而为之主，盖具有明智之德用，虚灵无碍说为明智。故能破翕极锢闭之势，而显其开发与升进之健也。</p>
<p>复次无量翕圈互为主属。属者从属，从属于主故。如甲圈，对乙圈乃至无量圈而为主，乙圈等等则对甲圈而为其属。同时乙圈，亦对甲圈乃至无量圈而为主，甲圈等等则亦对乙圈而为其属。一切翕圈皆互相为主属，法尔如是。法尔屡见前注。余尝言，穷理之事，任从多方，层层推究，推到极处，不可复问其所由然，只合付诸法尔。《易》曰“不测之谓神”，此意深远至极，与法尔道理可互明。此中不及深谈。或疑予言法尔，不必尽合佛氏本义。予曰：虽有引申，要无悖也。又由一一翕圈各为主故，即皆是自由自在，由一一翕圈互为属故，即互相涵摄而为全体。是故于相对见绝对，而体用不二无可疑。翕圈，亦可云小一及小一系群。俟《成物章》另详。综上所说，功能是全体性。翕辟成变，而心物成象森然，自无有宗种子论之种种谬误。有宗种子，即是功能之别名。</p>
<p>四曰本论功能习气不容掍同。有宗立义最谬者，莫如掍习气为功能。世亲迄护法诸师以为一切功能，其由来有二：一者本有功能，谓无始法尔而有故。无始犹云泰初，而云无始者，不可知其始期故。二者新熏功能，谓前七识一向熏生习气故。前七识者，一眼识，二耳识，三鼻识，四舌识，五身识，六意识，七末那识。一向者，佛家承认每人之生命是无始无终，故此言一向，乃约无始以来而说。习气，见前注。无着已说前七识皆是能熏，第八赖耶识是所熏。能熏者，如眼等五识取外境故，能熏发习气；第六意识攀援一切境故，能熏发习气；第七末那识恒内执有我故，能熏发习气。唯第八赖耶识则受持前七所熏之习气故，故名所熏。习气藏赖耶中即成为功能，是名新熏功能。本新并建，自护法至中国玄奘窥基师弟，遂成定论。余谓此说最无理。须知功能原唯本有，无别新熏。所以者何？功能为浑一之全体，具足万德，无始时来法尔全体流行曾无亏欠，岂待新生递相增益？设本不足，还待随增，何成功能？有宗根本谬误正在能习不分，故说本外有新。习气亦省云习，功能亦省云能，后皆仿此。其实有宗所谓习气，我亦极成。便习气如何而有，诸师终欠说明，只谓习气是由前七识各别熏生，而于所以熏生之故，则犹未究。</p>
<p>余固承认习气是有，但吾之言心，不许剖成八个，因此无所谓前七各熏。余以为凡人意念乍动之微，与发动身语或事为之著者，通名造作，亦或为业。意念乍动曰意业，即由意业转强，而发为口语曰语业，发为身体上之动作曰身业，后二业即己见之行事。一切造作不唐捐故，犹云不虚费。必皆有余势续起，成为潜在势力，是名习气。无量习气所以各各等流不绝者，等流者，谓一切习气其自身都是刹那刹那生灭灭生相续而流故云等流，等者似义，后起似前曰等。则因人生有储留过去一切作业，以利将来之欲。业曰作业，取复词便称。此欲虽不显著，确是凡有血气心知之类所同有。如其无此欲，则一切作业才起即灭都无余势绩流，即过去皆消失殆尽。然而人生常依据过去，以奔趋茫茫不测之未来，必不甘过去都消逝无余，以致绝无依据。所以凡业起时，恒有保留其业之欲在，故所作业虽方生方灭，而此业灭时，即有余势续生，名为习气。业方灭时即其余势续生，而生灭之间，亦无间隙。吾人一切习气，恒在吾人内部生活之深渊等流不绝，其复杂至极，藏伏最深，可以说为习海。习海是吾人所取资，却足以沦没吾人，是乃可惧。吾人本来生命本来生命者，谓吾人与天地万物同体的大生命，与世俗通用生命一词异义。必藉善习后云净习。为其显发之资具。如儒者所谓操存、涵养、居敬、思诚种种工夫，皆是善习。生命之显发必由乎是。然亦以有恶习后云染习。遂至侵蚀生命，且直取而代之。谓染习为主，直取生命而代之也。不幸人生恒与恶习为缘，常陷入可悲之境。故哲学对于人生之贡献，要在诏人以慎其所习。要之，习气自是后起，本不可掍同功能。尝以为能习二者，表以此土名言，盖有天人之辨。天者，非如宗教家所谓造物主，乃即人生真性或宇宙本体，说名为天。人者，谓众生自有生以来凡所自造之业储留而不失、直成为一己生活之所依据者，则谓之人。功能者天事也，习气者人能也。以人掍天，即以后起同所本有，便将人生从无始来沦溺现实生活中凡所有之一切坏习，亦认为天性。因此，无从自识性真，而人乃无复性之可能，人生役于形，囿于恶习，便失其性。此真人道之大患也。有宗能习不分，是诚千古巨谬。本论特严能习之辨，略举三义如下：</p>
<p>一曰功能即主宰，习气但为资具。功能是宇宙本体，亦即是人生真性。昔人有言，人之生也，形气限之，此即表示人生有坠退之患。然吾人性分上毫无障染、譬如太阳，虽有云雾起为障染，而其赫然光明之体恒自若也。本性无障染，义亦犹是。毫无滞碍、流行不息，而无所住着。毫无亏欠，德用圆满。毕竟能主宰形气而不堕于形气。吾人自省视听言动之际，其不涉于非礼者，明明有内在主宰，是乃吾人秉彝恒性，即功能之昭著于吾身者也。“秉彝”见《诗经》，言人生秉受美善之恒性也。恒者不变易义。</p>
<p>习气为资具者，就善习说，资具犹云工具。功能是万有之本体，若从其在人而言，即是吾人本来无漏自性。无漏，犹云无垢。善习者，如吾一切作业，自意想乍动，以至一切言行或施为，通名作业。皆顺从吾所固有与天地万物同体之无漏自性以发，而不杂以小己之私欲与迷妄者，是为善业。孔门克己，佛氏破我执，所克之己小己也，所破之我亦是小己。皆不违害其自性故。儒佛虽同无己，然佛氏出世法，其无己之诣，究与吾儒异，此不及论。善业方起，便有余势等流，是名善习。善习积而益多，其潜伏于吾人内部生活之深渊，力用至大，足以激引本来无漏自性使其显发无碍。孔子所谓“人能弘道”，即此义。人者，谓人能自造善习。《论语》全部皆在人生践履中说，即皆善习也。道者，谓本来无漏自性，唯善习足令自性显发，故曰人能弘大其道。无着、世亲之学，以熏生净种为要归，净种即善习。不可谓无真见处，惜其理论种种支离。详玩本论可知。总之，吾人自性之显发，必待善习为资具，否则恶业多而恶习深，则自性障蔽之久，将剥丧无余，人道绝矣。然则习气为显发自性之资具，此中习气，专指善习。确尔无疑。凡所待以行者，通名为资具。自性待善习而始显，故善习对自性即名资具。</p>
<p>二曰功能唯无漏，习气亦有漏。唯者唯独义。漏谓垢染法，取喻漏器随流下坠。有漏无漏，相反得名。亦者，伏无漏二字。习气不唯是无漏，亦通有漏故。纯净义，升举义，都是无漏义。升举，犹云向上。杂染义，沉坠义，都是有漏义。功能是法尔神用不测之全体，吾人禀之以有生，故谓之性，亦云性海。此性至大无外，含藏万德，故喻如海。性海元是光明晃曜，无有障染，自性无滞碍故云无障，自性无垢污故云无染。故说功能唯无漏性，此中性字，是德性之性，与上言性字有别。上性字即指目功能，此中性字谓功能所具之德性也。宜随文准知。是以物齐圣而非诬，微尘芥子同佛性故。行虽迷而可复。人生无恶根故。若有宗计功能通有漏无漏者，有宗析功能为个别的，因计一切功能有是有漏性、有是无漏性，故概称功能，即通此二。则是鄙夷生类，执有恶根，可谓愚且悍矣。有宗立本有功能，亦有是有漏性者，即是斯人天性固具恶根。故本论所说功能，与有宗截然异旨，学者宜知。</p>
<p>惟夫习气者，从吾人有生以来一切作业皆有余势等流，万绪千条，展转和集，如恶叉聚。其性不一，有漏无漏，厘然殊类。展转，相互之谓；和集者，无量习气互相依附成为一团势力，故言和；然非混合而无各别，故言集。恶叉聚者，果类有不可食者，名无食子，落在地时多成聚故。梵名恶叉众。此喻习气头数众多，互相丛众。无漏习气亦名净习，有漏习气亦名染习。夫习，所以有染净异性者，揆厥所由，则以吾人一切作业有染净之殊故。染业者，如自作意至动发诸业，作意谓意业，此以意欲创发乃至计虑与审决等心理过程，通名作意，与心所法中作意义别。动发，即见之身语而形诸事为，此业便粗。壹是皆狥形躯之私而起者。此业不虚作，必皆有余势潜存，名有漏习。余势二字吃紧。凡业虽当念迁灭，而必有余势续起不绝。如香灭已，余臭续生；丝竹停奏，余音入耳。又如春日犹寒，严冬之余势也；秋时厉暑，盛夏之余势也。凡物皆有余势，何况有生之物？灵长如人，其所作业，余势强盛，自非物质现象可比。佛家向以人之知虑迄于行为等等造作，通名为业。萌于意者为意业，自意而发诸身体动作者为身业，自意而形诸口语者为语业。虽复分别说为意业、身业、语业，要之总名造作，亦名为业。凡业，皆有余势等流不绝，以此余势为过去所惯习故，名之为习。此习造遗于种族即名种族经验，其播于社会者谓之风气。总之人生一切作业，决非过去便散失，都有余势等流，谓之习气。而人每忽焉不察，须沉心体之自见。下言净习，亦可准知。问曰：“吾人本性无染，何故流于恶？”答曰：只狥形骸之私，便成乎恶。王阳明所谓“随顺躯壳起念”是也。凡情迷执形骸，便一切为此身打算，即凡思虑、行为，举不越此一身之计，千条万绪之恶业皆由此起。须反身切究，始觉痛切。</p>
<p>净业者，如自作意至动发诸业，壹是皆循理而动，未尝拘于形骸之私者。此业亦不虚作，必皆有余势潜存，名无漏习。一切净业皆是循理而动，乃顺从乎天性本然之善，而动以不迷者也。《中庸》所谓“率性”是也，率性即不役于小己形骸之私。孟子以“强恕为近仁”。恕者，即能超乎一身利害之外，唯理是从。不以己身与万物作对，而通物我为一者也，故曰近仁。仁之为德，生而不有，至公无私，即性也。强恕则复性之功，犹未即是性，故以近仁言之。强字吃紧，意身等业皆不外乎强恕之道，即业无不净，而动皆率性。此等净业之余势等流便名净习，凡习染净由来，大较如此。若复分别染净行相，行相，谓习气现起而行趣于境，有其相状，故云行相。当俟《明心章》下，谈心所法处。</p>
<p>是故习有染净。净习顺性，染习则与性违。染净消长，吉凶所由判。染长则净消，丧其生理，凶道也；净长则染消，全生理之正，吉道也。然生品劣下者则唯有漏习一向随增，净习殆不可见。前文已云，功能者天事也，习气者人能也。人乘权而天且隐，吾人所禀之形与其所造之习通谓之人。已成乎人矣，则人自有权，而其天性反隐而难显。易言之，即后起的东西来作主，而固有生命竟被侵蚀。故形气上之积累，不易顺其本来。习与形气俱始，故是形气上之积累。愚者狃于见迹见读现，见迹谓染习。而不究其原，不悟众生本性皆善。因众生染习流行，遂以测生理之固有污疵，有宗立本有有漏功能，与儒生言性恶者同一邪见。果尔，即吾于众生界将长抱无涯之戚。然尝试征之，通古今文史诗歌之表着，终以哀黑闇、蕲高明，为普遍之意向。足知生性本净，运于无形未尝或息，悠悠群生，虽迷终复。道之云远，云如之何？险阻不穷，所以征其刚健；无染习之险，何以见克治之健？神化无尽，亦以有夫剥极。物之生，不能皆灵而无蠢；人之习，不能尽善而无染。蠢与染皆缺憾也，《易》之所谓剥也。然天道无择于长育，圣哲常垂其教思，故神化无尽也。若有小心，睹宇宙之广大，将恐怖而不可解。《易》道终于《未济》，不为凡愚说也。《大易》之书，为六十四卦，而以《未济》终焉，此义宏远。万化不齐，乃化道之所以不息而至妙。真理恒存，正以其有乖反乎真理者，乃益见真理之不可毁而至尊。人生希望，唯存乎常处缺憾而蕲求不已之中。《未济》诚终古如斯矣，夫何忧何惧？</p>
<p>三曰功能不断，习气可断。可者，仅可而未尽之词也。功能者体万物而非物，体万物者，谓其遍为万物实体。非物者，功能自身本无形相，虽为一切物之本体，毕竟不即是一切物。譬如假说水为冰之本体，而水究不即是坚冰相，故不可以执物之见而测功能。本无定在，故无所不在，穷其始则无始，究其终则无终，故说功能永无断绝。</p>
<p>习气者，本非法尔固具，唯是有生以后种种造作之余势，无间染净，造染则有染势，造净则有净势。无分新旧，旧所造作者皆有余势潜存，新所造作者亦皆有余势潜存。展转丛聚，成为一团势力。浮虚幻化，流转宛如，宛如者，流动貌。虽非实物，而诸势互相依住，恒不散失。吃紧。储种无尽，习气，可譬之世间所谓种子。实侔造化之功；王船山云：“习气所成，即为造化。”应机迅熟，是通身物之感。物感乎身而身应之，即由习气应感迅熟。故知习气虽属后起，而恒展转随增，力用盛大，则谓习气为吾身之主公，无不可也。然则习气将如功能，亦不断乎？曰：功能决定不断，如前说讫。习气者，非定不断，亦非定断。所以者何？习气分染净，上来已说。染净相为消长，不容并茂，如两傀登场，此起彼仆。染习深重者，则障净习令不起，净习似断。非遂断绝也，故置似言。又若净习创生，渐次强胜，虽复有生以来染恒与俱，而今以净力胜故，能令染习渐伏乃至灭断。始伏之，终必断。断于此者，以有增于彼，染增则净断，净增则染断。故概称习则仅曰可断，而不谓定断也。为己之学，哲学要在反求诸己，实落落地见得自家生命与宇宙元来不二处，而切实自为，无以习害性。孔子曰：“古之学者为己。”无事于性，性上不容着纤毫力。有事于习。修为便是习。增养净习，始显性能，习之为功大矣哉！然人知慎其所习而趣净舍染者，此上智事，凡夫则鲜能久矣。大氐一向染习随增，而净者则于积染之中偶一发现耳。如孟子所举乍见孺子入井而恻隐之心，此即依性生者，便是净习偶现。若乃生品劣下者，则一任染习缚之长驱，更无由断。其犹豕乎，系以铁索，有幸断之日乎？故知染习流行，傥非积净之极，足以对治此染，则染习亦终不断。要之净习若遇染为之障，便近于断；近字注意，净习本无全断之理，然不得乘权，则其势甚微，已近于断。染习若遇净力强胜以为对治，亦无弗断。故习气毕竟与功能不似也，功能则决不可计为断故。</p>
<p>综前所说，性与习之差别处，较然甚明。性谓功能，注见前。有宗乃掍而同之，是所谓铸九州铁不足成此大错也。余不许宠习以掍性，但亦不贵性而贱习。虽人生限于形气，故所习不能有净而无染，此为险陷可惧。一流于染即堕险陷。然吾人果能反身而诚，则舍暗趣明，当下即是。本分原无亏损，染污终是客尘。本分谓性，譬如客尘虽障明镜，然明镜无亏损，故拂拭尘垢，则鉴照朗然，本性无损亦犹是。坠退固不由人，克敌还凭自己，人生价值如是如是。</p>
<p>本论所谓功能，与有宗根本异旨。如上所陈诸义，已可概见。今将根本大义，重行提示，以作本章结束。</p>
<p>一曰体用二词，随义异名，其实不二。印度佛家以无为有为截作两片，西洋哲学其于实体与现象亦无真解，未得圆融无碍，本论皆救其失。又依本论究竟义趣，于一一微尘皆是全体，非可以一尘为大全中流出之一微分。大全谓本体。《大易》三百八十四爻，于一一爻皆见为太极。南华喻斯趣，曰“秋毫非小”，至矣微哉！远西玄宗未审有达者否耶？</p>
<p>二曰至真至实，无为而无不为者是谓体。无为者，此体非有形故，非有相故，非有意想故；无不为者，此体非空无故，法尔生生化化流行不息故。</p>
<p>从其生化流行，彰以用名。然即用即体，非用别成一物与体对待。非字一气贯下。何以故？生而不有，化而不留，流行而无故之可守，一无形无相无想之本然也，是即用即体也。</p>
<p>无形者空寂也，空者，以无形无染，名空，非以空无名空，下准知。无相者亦空寂也，无想者亦空寂也。空寂复空寂，离诸滞碍，含藏万有，具备万德万理，无可称美而赞之以神。神故生，神故化，神故流行不息，是故称之以大用也。用也者，言乎其神也。神者不测之称，穷理至极处，不可更诘所由，故曰不测，故曰神。是即体即用也。</p>
<p>夫用外无体，体外无用，故曰体用随义异名，二之则不是。</p>
<p>三曰用也者，一翕一辟之流行而不已也。翕辟势用，刹那刹那顿起顿灭，顿灭顿起，本无实物存在。然而刹刹势速，宛有迹象，如旋火轮。势速者，前刹那方灭，后刹那即生，新新而起其势迅速。夫灭故生新，流行不住，势用盛故，有迹象现。旋火轮见前。因此，施设宇宙万象。</p>
<p>四曰宇宙万象，惟依大用流行而假施设。故一切物，但有假名，而世间执化迹以为实物，化迹者，犹言大化流行之迹象。盖由实用习成云尔。</p>
<p>五曰穷神顺化。即于流行而识主宰，于化迹而悟真实，故不待趣寂趣寂见前。而廓然无系。</p>
<p>上来假设功能，以方便显示实性，今当覆取前章《转变》。谈心物而未尽其义者，郑重申之。曰成物，曰明心，以次述焉。</p>
<h2 id="新唯识论删定本一九五三年-卷下">新唯识论（删定本，一九五三年）
卷下</h2>
<p>卷下之一 第七章　成物</p>
<p>平常提及一物字，总以为物者物质，即对碍义。对亦碍义，凡物有实质故名对碍。有宗唯识论师说器界及五尘并有对碍，器界即目自然界，五尘者色声香味触也。似不符唯识。然诸师说器界，是第八识见分所变之相分，五尘，是五识见分各自所变之相分，如色尘相，是眼识见分所变，声尘相，是耳识见分所变，乃至一切所触尘相，是身识见分所变。盖以相从识变，成其唯识之论。然复有一问题，自无着、世亲已建立实种子，大乘师有说种子非实，无着终以种子为实有。世亲后之诸师有主相见别种，诸师以每一识分为相见二分，而赖耶识之器界相及五识之五尘相，皆有实质，理应不与见分同种生，于是区种子为二类：曰见分种子，曰相分种子，是为相见别种。若如别种家言，则赖耶器相及五识尘相，并各从自家相种生，如何说是各识见分之所变？而主张别种者，亦谋避此攻难，乃谓诸识从种生时，其见种挟带相种而起，仍得说为相从识变，故唯识义坚立不摇。无着学派说明物质宇宙缘起，略述如上。无着派所谓器界与五尘等相分，即是色法。色者犹云物质，今总目之曰物质宇宙。又复当知，物质现象亦通名现行界，却是现界之一方面，因现行一词，实通心物而总目之，非专目物质现象故。世人读佛书，于其繁碎之名词每不知其所指目，更何从求其义乎？上卷《转变章》末后，谈佛家唯识论一段文，提控纲要，名义不紊，读者毋忽。今按彼论谓无着派之唯识论。实建立种子，为万物作能作因。为去声。能作因一词，大小乘通用，今借用之，谓相种能生相分，故说相种对于相分而名能作，能作即是因，故名能作因。然种子说根本谬误，不可成立。《功能章》已破讫。且相见别种颇近二元论，亦无足取。又种子无量数，藏伏赖耶中，见种挟带相种，谁为配属？诸师虽巧于钩心斗角，终无可弥缝其缺。余于无着学派唯识之论，不能无悬空构画之感也。</p>
<p>附识：有宗唯识之学，只是用一种剖解术，将心剖作二分乃至三分或四分，但第三第四两分均可摄入见分，遂以相见对开，而说二分。详在《成论述记》及诸疏。见分是能缘，相分是所缘。见相二分，相当于通常所云心物。在无着派唯识论之体系内，不许有心外独在之物，故破除外物之观念，而将一切物名为相分，即当作心之一分。尽管物是有实质，而亦说为心之一分。治其学者宜知此意。</p>
<p>无着学派以种子为物之本源，本源，即是本体之形容词。此是其根本谬误处。佛家小宗大乘都有出世之情见在，故其言真如本体，无为无造，不生不灭，直是兀然坚住，等于僵固之物。真如本体四字作复词，他处准知。余谓空宗谈体而遗用，实乃各宗之通病，不止龙树学派为然。有宗欲正耽空之误，不能不服其睿识。奘师弘宣有宗，其见亦卓。独惜不敢匡正旧师单以无为言真如之过，而妄添一重多元之本体，所谓“无量诸种子，其数如雨滴”者是。种子云云，本轻意菩萨《意业论》。此粒子性之种子，如何可说为心物根源？本心固是全体流行之一面，言本心者，别于妄心。全体者，谓本体是全体性，夐然无对，不可说如众多粒子。流行者，谓本体是生生化化流行不息，故单以无为言真如者大误。然即于本体之流行而名为用，故即体而言，用在体，非可遗用以谈体。流行有一翕一辟，本心乃依辟之一方面而立名。物界又何尝不是全体流行之一面？物者，依翕之一方面而立名。而臆想有数如雨滴之种子为心物作根源，岂不谬哉？</p>
<p>余以本体流行、翕辟成变，假设心物万象，已说在《转变章》。今在此章，将详于翕义。</p>
<p>夫翕辟非异体，祗势用殊耳。此二种势用，不可分割，名之为势用，即不可当作实物来想，何可析为二片物事？更无先后。不可说翕先而辟后，亦不可说辟先而翕后。辟势本一，一者，言其为浑然全体。无定在而无不在，新新而不守故，进进而无退坠，是其德之盛也。翕与辟同为本体之流行。然翕有异于辟者，则以翕之动势，唯是收摄凝敛，将为物始，有趋于顽钝与沉坠之可能，是乃动而反其本体者欤。然本体毕竟常如其性，故翕势方起，即有辟势与之俱起。其义见前，兹不赘。夫本体之动，不能无反，惟反乃成物。此反之为用，奇哉不可测也。《庄子》《天地篇》曰“留动而生物”，此一留字下得奇特，从来治《南华》者都不求解。动者流行之谓，留即翕义，非浮散无攸聚，非莽荡无所凝，是谓动而有留。有留即成物。本体流行无已止，惟有凝摄之一方面所谓翕势，乃使健以开发之辟势，有所依据、集中，以显其胜用，其妙如此。庄子所谓“若有真宰，而特不得其朕”者，傥谓是欤？</p>
<p>辟之一方，浑一而不可分；翕之一方，乃分化而成多。问曰：“何故翕有分化而辟不尔？”答曰：辟势不改易其本体之自性故。譬如水，已举其自身全成为冰，而冰能不改水之湿性。辟不改其本体之德性，由此譬可悟。无形无象，运而无所积，运者运行，无有停滞曰无积。周流乎一切翕或物之外而无不遍满，斡运乎一切翕或物之中而无有闭阂，斡字，有运行及主领义。其为浑一何疑？翕势乃分化者，由翕之势猛疾旋转，自不期而凝成无量细分。印度胜论师说极微名细分，今借用此名，而不同其本义。譬如水蒸气在空中元是游气遍布，及其渐凝，则分化为无量点滴。因明云，凡譬喻，只取少分相似，不可求其全肖。由此譬况，可悟凝敛必至分化，凝则成多，万物散殊。然斡运乎万物而无不在者则辟也。《庄子》《德充符篇》曰：“自其异者视之，肝胆楚越也。肝赡，腑藏中物，而犹楚越二国之异。物以形殊，人情易睹其对峙，而难味其联属。自其同者视之，万物皆一也。”辟者，就其在每一物而言，是一物各有之生命；就其遍在万物而言，是宇宙大生命。一物之生命，与宇宙大生命本来不二。《南华》胜义，足与翕辟之理相印证。翕之始凝为细分也，可名之曰翕圈。所以者何？动势猛旋，凝成细分，大概近圆形，故以圈名。细分为形质之端，而尚未着现，即无实方分，所以假定其近圆形。又无量细分宛尔分畛，亦有圈义。宛尔者，似有貌。诸细分之间似互有畛域，不杂乱也。翕圈细微，至于不可破。庄生所谓“形本”，惠施所谓“小一”者，殆指此而言。“形本”者，谓有形之物以此为本也。惠施曰：“至小无内，谓之小一。”无内者不可破析故，若复有内，即更可破也，惟其无内，故名以小一。小者言其细微，一者言其无可再析也。《中庸》曰“语小莫能破”，殆为惠子之所本。</p>
<p>或有问曰：“公以翕圈细分，翕圈细分，作复词用。由于动势猛旋之所凝成，任玄想而无征，毋乃未可欤？”答曰：穷理到至极处，不可以小知测。察于散殊之事物以致其知，是谓小知。《易》之《系辞传下小》辨于物是也。小知诚重要，然其用有限，不可以穷大。玄想可訾乎？玄想者，神解之运，旷然与至理冥会，不当与空想同讥也。神解者，神明无染，脱然超悟。《庄子》《知北游篇》曰：“夫昭昭生于冥冥，昭昭者，形质显著之谓；冥冥者，未有形质也。有伦生于无形。”有伦犹云万物，物有伦类，故名有伦。无形犹冥冥也。其义本之古易说。子以为有物才有动，是从昭昭有伦处着眼，而不穷万化之源也。余以为本体流行，翕辟成变，是谓之动。此动字义冲深至极。动乃生形质，非可以形质为本源。是向冥冥无形处参究，吾与子着眼处已不同，相诤无益也。《大易》干之初爻，取象於潜龙，潜者，冥冥无形也。古以龙为变动不测之物，故言潜龙者，所以隐示冥冥中动势已盛，是万物万事所从始也。汉人言：象犹譬喻。借象以显示其理，而不直言之，故曰隐示。《震》之一阳动于下，二阴乃着，亦此旨。阳以表动也，阴以表物也，动于冥冥中而万物生焉。吾子姑置所疑而深究之可乎？又复当知：才动，即有翕之一方面，形质已始于此，子何以无物为怖乎？</p>
<p>或复有难：“如公所言，翕则凝以成多，自多之方面言，每一翕圈谓之小一，无量小一为物质宇宙基本。若尔，更有一问题，即此无量小一，将是各自生灭相续流转不已者乎？抑各小一皆是刹那肇创、不必以新生为已往之续乎？”</p>
<p>由前一说，则诸小一当有定数。如甲小一，初刹那才生即灭，次刹那继起亦复即灭，自此以往，刹刹均是才生即灭。据此可说，甲小一恒是刹刹生灭相续流转不已。甲小一如是，乙小一乃至无量小一莫不如是。故应说一切小一，从无始来各各自类相续。即大宇之内，小一之头数多少，无始迄今乃至未来恒无增无减。果如此，宇宙便是由有定数之细分积聚而成，等于死物。此说甚不应理，余颇有取于后一说。</p>
<p>原夫无量小一都是刹那顿现，前不至后，后不承前，前刹之小一不曾延持至后，后刹续起之小一非有所承于前，亦复才生即灭，刹刹皆如是。此不至彼，彼不因此，此时此处之小一，不曾至于彼时彼处；彼时彼处之小一，亦不因此时此处而有。夫谈义至此，本无时与处可说，但以语言方便假说时处。大化无穷，刹刹突起。《易》云“唯变所适，不可为典要”，犹云不可为之常法要则，以相约来，或不妨说为大变之自由欤。庄生叹其“谲怪”，至可玩也。是故诸小一各各自类相续之谈，徒以妄情揣拟，无关理实。</p>
<p>或有问曰：“无量小一都无自类相续，云何成物？”答曰：小一皆于一刹顷才生即灭，决无自类相续。然前刹之小一方灭，后刹之小一即继前而起，此继起者虽非前法之自类，前法，谓前刹才灭之小一。而后者与前自有其相似。后起承前，不妨说为相续。是故每一个小一，都无自类相续，而前灭之小一与后生之小一，或甲小一与乙小一，要皆有相似相续义。大化周流，不常亦不断，老聃所以有“众妙”之叹也。小一无有自类相续，是不常也；前刹之小一才灭，后刹之小一即紧接而起，是不断也。叹者，叹美之也。</p>
<p>复次万物唯依小一而假施设，若离小一亦无万物可说。无量小一相摩荡故，有迹象散着，命曰万物。摩者，相比合之谓；荡者，相乖达之谓。此中用摩荡二词，与《易传》义异。所以者何？小一虽未成乎形，而已为成形之始。无量小一，其间有互相亲比者而组成为一系，亦有互相乖违者，即各各从其亲比、互别而成众多系，万物以是繁然分殊。凡摩荡之情，只生于彼此相遇之当否，不必臆计其相摩之由于爱，相荡之出于憎，造化本无作意故。《易》每卦六爻，以当位与不当位明变动之异，可深味也。凡系与系之间，亦有相摩相荡，如各小一间之有相摩荡者然。系与系合，说为系群。二个系以上相比合之系群，渐有迹象，而或不显著；述象亦省云象，积微而显故成象。科学家所谓元子电子不过图摹小一系群之迹象，决无从测定小一也。及大多数系群相比合，则象乃粗显。如吾当前书案，即由许许多多之系群互相摩而成象，乃名以书案也。日星大地靡不如是，及吾形躯亦复如是。故知万物非离小一有别自体。夫小一至微至微者也，积微乃成着。微分术以数起于无穷小，乃积之可以成诸有。《中庸》曰：“夫微之显，诚之不可掩。”此言真体成用，其凝也至微，而积微遂显为万有，一本于至真至实之昭著不可掩。其旨深远矣哉！</p>
<p>小一相摩荡而成各个系，系与系相摩荡而成各个系群，由多数系群比合显为万物，所以万物无自性。或有问言：“诚如公说，则万物本来皆空，似违世间，世间现见有万物故？”答曰：称实而谈，万物本空；随情设施，则由小一系群有迹象现，亦云化迹，即依化迹假说万物。此于义可成立，无沦空之患也。</p>
<p>附识：原本此后有多文，皆谈范畴，盖犹《诗》云“有物有则”之义。谈知识论者或以范畴纯属主观，余极不谓然。故本章论及此，顷思此项文字以移入《量论》为是。倘《量论》不复作，将来当存之杂录。</p>
<p>复次在本章中虽依翕之一方面而假说物，其实言翕即有辟在，前文屡经说过。今更申明翕辟相反相成之旨，则翕之所以为物者其义益见。吾将借用《易》之八卦，以达吾旨。</p>
<p>☰干　☵坎</p>
<p>☷坤　☲离</p>
<p>☳震　☶艮</p>
<p>☴巽　☱兑</p>
<p>如上所列八卦，系分为两层排次之。此种排列法纯为篇幅之便，并非有何意义。</p>
<p>今先说《乾坤》二卦。此中以《乾卦》之幽，表示辟；以《坤卦？之明，表示翕。明者，专凝成象而可见，故是翕；幽者，其势用默运深潜而难知，故是辟。</p>
<p>幽者明之缊，明者幽之表，幽明本不二。明为物，幽为神。神犹言心。明则万象森然，而幽乃无尽宝藏。幽之所可有者，无复限量，精神之运，思惟之极，其奥无穷，其变无方。如道德之崇高与日新，智虑之广远幽深繁赜均无止境，若夫发明创造、新事物日出而源源不竭，凡此皆幽之所大有。而其内涵之潜德潜能所无弗可有者，孰知其极乎？</p>
<p>《干》《坤》二卦，以表翕辟。自余六卦，则皆因翕辟错综之情不一，而着其不测之变。错者相对义，一翕一辟，故是相对；综者相融义，翕辟以反而相成，故是融和。</p>
<p>次谈《震》《巽》两卦。《震卦》本合上下两《震卦》而成，如下所列䷲。上卦只是因而重之。</p>
<p>《巽卦》合上下两《巽卦》而成，如下所列䷸。上卦系因下卦而重之，例同《震卦》。《震》《巽》两卦恰恰相反，比而观之其义可见。</p>
<p>凡卦阳爻，吾皆以表辟；凡卦之奇画皆阳爻。其阴爻，吾以表翕。凡卦之偶画皆阴爻。</p>
<p>《震》，一阳在下，其上二爻皆阴也。</p>
<p>《巽》，一阴在下，其上二爻皆阳也。《震》《巽》二卦相反，而实相资。</p>
<p>《易》之为书妙于取象，凡卦举象以示，而其意义昭然若揭矣。《震卦》取象于雷，雷出无形，震动乎幽蛰，其力盛大而不可计量。《震卦》一阳潜动于下，故以雷象之也。又有帝象，帝者主宰义。《震卦》一阳居幽居幽者，初爻居下，隐而未见也。而为动之主，故有帝象。</p>
<p>《巽卦》取象于风。此有二义：一、风者轻微之象，巽卦一阴在下，卑顺以从阳而不自为主也，故取象于风之轻微。二、风之大者磅礴六合，《巽卦》二阳在上，周通无碍，周者周遍，无亏欠故；通者通畅，无隔阂故。故取象于风之周通。</p>
<p>由《震卦》言之，物质宇宙虽依翕立，然而默运之且主宰之者则辟也。《震》之初爻，一阳潜动乎下，明示辟势潜伏，斡运乎万物而无不在。其上二爻皆阴，则明示翕而成物，粲然着见。</p>
<p>《易纬》言《坤》，谓其势不自举。《坤》即吾所谓翕。故知翕而成物，即失其本体之健德，不能不有待于辟也。翕随辟转，故云势不自举。《震卦》一阳潜运，所以表辟之运翕，其势用盛大不可测，故以雷象之。又因辟主乎翕，故有帝象。</p>
<p>《震》《巽》二卦，反而相成。《震卦》阴外见，二阴在外卦，名外见。而阳居幽以动之，初爻名居幽。表辟之斡运乎翕也。《巽卦》则阴居下而从阳，一阴从二阳。明夫辟势无定在而无所不在，既运乎翕之中，亦包乎翕之外，故翕惟顺以从辟也。顺而不为主，是轻微也，轻微莫如风，故《巽》取此象，以明翕唯从辟。</p>
<p>已说《震》《巽》，次《坎》及《离》。</p>
<p>《坎卦》合上下两《坎卦》而成，如下所列䷜。坎是险陷之名，此卦一阳陷于两阴之中，即阳为阴所障碍而不得显发，故阳在险陷中也。《坎》之象为水，水之流也，可度悬崖，可入坑阱，甚且泛滥乎渊广不测之海洋，此至险也，故《坎卦》象之。</p>
<p>《离卦》合上下两《离卦》而成，如下所列䷝。《离卦》爻象恰恰与《坎》相反。</p>
<p>☵坎</p>
<p>☲离</p>
<p>《坎卦》一阳在中，为险象，以其受阴之锢蔽故也。《离卦》一阴在中，而阳则破阴暗以出，故为明象。上下两《离卦》，故为重明也。其明继续不已，故为重明。又阴在二五，为居中得正之象。上下两卦合数之，从下卦初爻数起，阴居二爻及五爻。二者下卦之中，五者上卦之中。则以阴能顺阳，是履中正之道。非若《坎卦》阴失其道而锢阳也。失道，谓阴不顺阳即失其中正。</p>
<p>有难余者曰：公所谓翕，即物之一名所依以立；公所谓辟，即心与生命、精神诸名所依以立。本论心与生命、精神三名虽殊，而所目则一。以其为本来灵明之体则名曰心。但有时以习气或妄识名心者，便与此心字异义，宜随文辨别。又以此心是生生不息周遍流行则名曰生命。但与世俗习用生命一词确不同义。又以此心刚健不挠妙用不测则名曰精神。故三名虽异，而非别体。三名在全书中散见，他处未及注。公固以翕辟为同行异情，翕辟非异体故名同行，动势殊故云异情。辟主乎翕，翕终顺辟，此心物所由不二。而以辟为主故，克成唯心之论。以上难者叙本论之旨，下乃其所申难。虽在理论上不妨如是主张，而揆之事实却有大谬不然者。物质先在，心乃后来傥然发现。第就天文学征之，其事甚明。公言唯心，奈何不注意及此？姑以三端略诘：</p>
<p>一、物质宇宙重重无尽，吾人所居地球是八大行星之一，八大行星与太阳乃组成太阳系。在此太阳系之外，还有许多天体系列，其数目之多，远过恒河沙数。天文学者琼斯有云：天际星球之数，几与全世界各海岸的沙粒那样多。汤姆生云：夫以太阳系之硕大广漠、宜无伦匹，而在众星云之大宇中乃渺乎沧海之一粟耳。由此可见，充塞太空只是无量物质宇宙。</p>
<p>二、生物所可存在之域，其与一团烈火相似之热度最高圈围，距离必不过远，亦不过近，而恰为温度合适之域。若不及此域，或距烈火圈过近，则生物必枯萎；或距烈火圈过远，则生物必冻毙。唯吾侪太阳系中之地球温度恰好，但散布太空之无量星球，其类似地球之绕太阳而有适宜于生物之温度者，确甚难得。</p>
<p>三、依天文时间计算，行星年岁甚小。太阳系之造成，大概因两星云之相撞，而两星云相碰一次之机会约须七兆兆年。据此，则太阳系之年岁在星云中已甚幼稚，地球是从太阳中分裂而出，其年龄较太阳更小。而地球形成之后，又不知经多少时劫，始有生物。自生物中进化为人类，才有高等心灵发现，则又不知历时几许矣。</p>
<p>综上所说，散布太空之无量天体，皆大物也。而具有心灵之生物或人类，其出现甚为偶然。可见物质先在，心非固有。公所持翕辟之论，明明与事实相反，将何以自解耶？”</p>
<p>上来已述难者之说，今当审正其谬。哲学总观宇宙，与科学之为析观者不同。务在穷其源底。源者本源，底者底蕴，乃本体之形容词。见《胜鬘经》。余言本体流行、翕辟成变，是从源底处立论。今难者从诸天体之研究，而推定生物之发现甚为偶然，易言之，即物质先在，心非固有。此其谬误，略言有二：一曰难者于一心字无真解。难者以生物出现，方见有心，故臆断心是偶然。生物一词是泛称，难者之意实指动物与人类。其所以有此谬误者，盖以动物有知觉，人类有高等识别作用，即于此等行相说为心，行相者，心行于境，自有知觉或识别与觉解等相故。而实不了心之真相。夫认取心之觉解等行相而以为此即是心者，无异将心作镜子看，心有觉解，犹镜子能照故。然镜子是死物，心却不然。此心确是健以开发之一大势用，知觉乃至高等识别等行相，皆此一大势用之缘境而发者也。学者必反己体认自家固有健以开发之势用，方识此心真相，决不武断此心是生物出现时偶然而有。所以者何？健以开发之势用，其在我身者，亦即在天地万物者也。是乃磅礴大宇，周流六虚，上下四方曰六虚。无在无不在，无始无终，不可寻其始期曰无始，无有穷尽云无终。是为宇宙之大心。《庄子》《天运篇》曰：“天其运乎？乎者，故设疑词。下仿此。言天之为物最大，何以能自运乎？于有斡运于其间者。地其处乎？处犹止也。言地非止而不动，亦必有斡运于其间者。日月其争于所乎？日往则月来，月往则日来，日月之相代，非互争其处所也。其往来有则，亦必有斡运于其间者。孰主张是？孰维纲是？”两孰字，皆故设疑词。主张犹云主宰。维纲，谓若网之有纲，使百千孔目相维系为一体也。天地日月与无量星云星球，本非各自离散，必有主宰与维纲其间者。详《庄子》此文，阐明宇宙必有纲宰，神解卓绝。维纲主宰二词，今省并之曰纲宰。然则纲宰云何？盖非神帝之谓，是乃健以开发之一大势用，磅礴大宇，周流六虚，所谓转翕而不为翕转之辟是已。夫物由翕而成，既成为物，便是质碍沉坠。注意。唯健以开发之势用所谓辟者，能斡运乎万物而通其碍、拔其坠，斡运者，运谓运行，斡字有运行及主宰二义。是故名以宇宙大心。未有我与一切生物时，此心已夐然而固存；夐然，无待义；固存，犹言本来存在，非后起故。我与生物方有，此心亦遍在乎我身与一一生机体中，遂为我与众物各具之心。当知各具之心即是宇宙大心，本来不二，无可离析，无有悬隔故。吃紧。难者言心，只于觉识等行相上认取，因此，妄计生物出现才有心，更武断心是偶然而有。其实，心之本身只是健以开发之一大势用所谓辟者是。难者于此若有体认，自不至妄疑生物未出现时便无有心也。古德赞心之偈云：“有物先天地，有物者隐指心而言。先字非时间义。天地，物之最大者也。心不从天地生，而实主乎天地，如《易》云“裁成天地”，《中庸》云“位育天地万物”，皆心之功用也。故言先。无形本寂寥，心无形无象，本来寂寥，然心之德用刚健开发而无穷竭也。若仅从寂寥处体认，则老与佛之所以失。能为万象主，此心主乎天地万物故云。不逐四时凋。”四时有代谢，而心乃无始无终，何凋之有？此偈虽稍杂佛、老，而大体甚谛。学者言心，而从觉识等行相上认取，终不悟心之真相，其疑心非固有，无足怪也。</p>
<p>二曰器界为完整体。难者疑生物之出现为偶然，亦大谬。器界本佛家名词，犹云物界。自散布太空之无量星云与诸天体及声光等，乃至植物之形、动物之躯，一切不摄于心法者，通属器界。广漠无涯之器界，实为变动不居复杂至极之完整体。其各方面之发展，实缘固有无限潜能。如生物发现虽较后，要自无始已有此潜能在，不可以其后出而谓之偶然也。天下如有石女生儿事，乃真可谓之偶然，此等事本无有。佛氏明必无之事，辄设石女生儿为譬喻。故知偶然一词甚不妥，此中不及论。生物出现不偶然，心能宰物而非从物生，其不偶然又何待论？</p>
<p>或复有难：“心灵虽盛显于人类，而此优秀之生物在全宇宙中毕竟微小，如太仓中一梯米耳。”答曰：宇宙为复杂至极之完整体，其间各方面实互相依持。持者能持，谓能任持其自相而自为主体故；依者依属于能持之谓。此一物对其他一切物而为能持，即一切物皆依属于此。彼一切物，亦各对于此物而为能持，即此一物通依属于一切物。万物互为能持，互为依属，故一切即一，随举一物为能持，其余一切物皆依属于此一物而不相离异，故一切即一。一即一切。已说一切即一，而此一物复通依属于一切物，故此一即是一切。大中见小，一切为大，其一则小也。今以一为能持，而一切皆依属于一，是以大从属于小，而不名为大矣，故云大中见小。摄无量世界于一微尘，世界不名大，此何足诧？小中见大，一物虽小，而以一切物为其依属，则小而大矣，故云小中见大。一微尘摄无量世界，何大如之？夫小失其小，大失其大，是小大相空也，妄相空而其真始显。万物互为依持，莫不为主，亦莫不相属。是以不齐而齐，玄同彼是，是，犹此也。纷乎至赜，而实冥然无对。</p>
<p>已说万物皆互相依持。人类之在万物中也，浑然与万物同体；而惑者不知，反妄生区别，而离一己于天地万物之外，顾自视渺乎太仓中一梯米也。善乎杨慈湖之说曰：“自生民以来，未有能识吾之全者。惟睹夫苍苍而清明而在上，始能言者名之曰天；又睹夫隤然而博厚而在下，又名之曰地。清明者吾之清明，博厚者吾之博厚，而人不自知也。人不自知，而相与指名曰：彼天也，彼地也。如不自知其为我之手足，而曰：彼手也，彼足也。如不自知其为己之耳目鼻口，而曰：彼耳目也，彼鼻口吼。是何惑乎？自生民以来面墙者比比耶？”又曰：“不以天地万物万化万理为己，而乃执耳目鼻口四肢为己，是剖吾之全体而裂取分寸之肤也，是梏于六尺七尺之躯而自私也、自小也，非吾之躯止于六尺七尺而已也。坐井而观天，不知天之大也；坐六尺七尺之躯而观己，不知己之广也。”详此所云，甚有理致。犹复须知，唯人类心灵特着，皆竟官天地、府万物，官天地者，人与天地同体，而复为天地之宰，所谓“范围天地之化而不过”是也。府万物者，孟子所谓“万物皆备于我”是也。其不幸迷惑而至自私自小者，非其本然也。人类之在天地万物中也，殆犹大脑之在人体内，独为神明之司，感应无穷之总会焉。宇宙之发展至人类而精粹已极，心灵于是乎昭显，斯盖真实之着见，必不容已者，真实谓本体。其不得谓之偶然甚明。</p>
<p>复次印度佛家说植物与土石等物，同属无情，即无生命，情者情识，无情犹云无心。而当时外道多主张植物有生命，颇反对佛氏之说。余谓植物皆有知觉，虽暧昧而不甚着，要不可谓之无情，当以外道说为长。或问：“土石等物亦有心否？”答曰：宇宙大心无定在而无不在，何独土石等物而无心乎？惟其物之构造尚未臻于精良，即翕势流于重闭，而辟之势未得遽显，故似无心耳。</p>
<p>综前所说，世人以为心后于物，其发现为偶然者，已经一一破讫。今次当说《坎》、《离》二卦，以申微旨。《坎卦》阳陷于重阴之中不得显发，即表示心为质碍物所障蔽，而未能骤致转物之功。阳谓心，阴谓物。《坎卦》有陷险象，正在此。余尝言，造化有心而无意，造化者，盖就宇宙盛大之变化而言。心之为言是主宰义，起想造作方谓之意。本体流行，法尔有翕之一方面，无翕则莽荡空虚而无物，是本体亦无用之幻境也，理必不然。惟翕始成物，便流于沉坠，沉者重浊义，坠者退坠义。不谓之反其本体不得。然本体恒不改易其刚健、升进、明净诸德性，本体万德成备，而举要言之，莫大乎刚健、升进、明净三德。《易》六十四卦而《干》为首，《干》之德，刚健、升进、明净三者皆备。或曰：“《干》有健德固也，云何有升进、明净？”答曰：《干》之下卦由潜而见、而惕若，即表升进之德。《干》曰“大明”，曰“纯粹精”，表明净之德。《乾卦》明即体即用，《干》德谓本体之德。毕竟不物化。故翕势方起，即有辟势与之俱起，健以开发乎沉坠之物，转翕而不为翕转。是故就辟之一方面言，终未尝物化。而主宰之义于此可见，心之名乃立。</p>
<p>其谓之“无意”何？翕辟成变，是谓之动。其动以不容己，非有意想造作，以无作者故，作者，犹云创造世界之神，此用佛籍译名。不容己三字须深玩。《诗经》《周颂》云：“维天之命，於穆不已。”天者本体之名，命者流行义，於穆深远义。盖言本体流行，元是真实力用，浩然无有衰竭，故其动不可己止。所以有深远之叹。</p>
<p>世人以为生物未出现时，心不可见，遂断定心非本有，是乃大谬。本体流行，翕辟成变，理不容疑。谓宇宙洞然无物，唯是灵光独耀，固不应理；谓宇宙元始唯是物质充塞，闇然一团无明，又何可为至论？佛言无明，即迷闇势力，此借用之，形容无心之状。夫生物未出现时，非无心也。器界之发展，必须经过质碍层，而后有生机体层。履看上卷《转变章》。据大乘有宗义，质碍层对于生机体得作五种因，曰起因、依因、随转因、持因、养因。有宗言大种世界，相当于余所云质碍层。其言造色，与今云生机体，义亦相通。起因者，谓质碍层若未起，生机体必不能起，故说质碍层为生机体作起因。为去声。依因者，谓生机体依据质碍层而得生故。随转因者，谓若质碍层变异，生机体亦随变异故。生物必适应环境，即此因。持因者，谓生机体刹刹故灭新生，由质碍层持之不绝故。养因者，谓由质碍层诸可资生之物，养彼生机体令其增长故。如上五因，可见生机体出现于质碍层之后，盖自然之理，必至之势，断非别有上神作意经画于其间也。自然之理一语，不可作习熟语滑过去。须知理之不可易者，不可问其所由然，自然而已。如老之演《易》曰“一生二，二生三”，何故如是？自然也。但亦须有辨。如印度自然外道说鹄自然白，乌自然黑，如此言自然，便谬甚。兹不及论。惟有当深穷者，造化本无神意预于其间，而不可谓无主宰。宇宙大心即主宰。生物未出现时，心不可见者，则以质碍层构造颇简单，形体粗重，而心或生命乃在物尘缠缚之中不得显发。《坎卦》表示阳为阴所闭锢之险，微哉其深于测化也。世人不悟，乃妄计宇宙本际唯有物而无心，岂不谬哉！本际，犹言初始之际，本者始义。</p>
<p>夫心方陷于物而未显，要不可言无。前不云乎？磅礴大宇，周流六虚，无在无不在，无始无终者，是为健以开发之一大势用，谓之辟，亦谓宇宙大心，何可臆断其本来无有哉？邵尧夫诗云“眼明始会识青天”，青天昭昭而眼有翳者莫睹，要自于青天无损。学者不证心源，其所以失之者，盖于宇宙只作分段看，而不悟其为全体。从分段去看，生物未出现时，不闻无生物有知觉识别等心作用，故疑心非本有。凡物无生活机能者如土石等，通名无生物。此与动植诸物相比较，而为之分类故。易言万物皆变动不居，土石等物亦非死物。若乃从全体去看，宇宙由无生物而生物，生物复由植物而低等动物，迄高等动物，以至人类，层复一层，完成全体之发展。是乃健以开发之一大势用，斡运乎无量物质宇宙之中，而破其锢闭以自伸。层层从隐之显，由微至着，常使物质由粗重而进为有组织之生机体，如由质碍层诸无生物，进为生机体层诸植物。复由组织较简单之生机体，渐进而至于组织极复杂微妙精利之生机体。如从植物至低等动物，又至高等动物，更至人类。其发展不容己，老氏所谓“动而愈出，虚而不屈”，不屈，犹云不穷竭。盖亦有窥于此。动愈出而虚不屈，即辟也。老氏之学出于易，惜其溺静而舍健，至差毫厘而谬千里。是故从宇宙全体看，便见翕之势虽不幸而趋于沉坠，而辟势确然健以开发乎重阴固闭之中盛大不可御。阴谓翕或物，阳谓辟或心。《坎卦》阳陷于重阴之中，是重阴固闭之象。易言之，即心灵与生命力毕竟破物质之锢蔽，而发扬无上光明。《大易》演《坎卦》，而次之以《离》。《离卦》为《坎》之反，阳乃破阴闇以出，为大明之象。上下两《离卦》，为重明，故曰大。阴居二五者，下卦之二为阴爻，是阴居中也，上卦之五亦阴爻居中。则以阴能顺从乎阳，为履中正之道。总之《离卦》阐明辟主乎翕，乃能转翕而使之从健以弗坠，心灵毕竟官天地、府万物。《坎》、《离》二卦恰恰相反相成，可见宇宙全体之发展，实为一翕一辟或心与物之相倚，卒归于辟以健帅翕，使之和同而化。帅者主义。伟哉造化！始乎《坎》阴险陷，终乎《离》阳大明。《坎》之陷也，心被锢于物而不显，岂曰无心？《离》之明也，心出险而奏转物之功。故知心能宰物，不可臆断心非本有。</p>
<p>夫翕势至于沉坠，即宇宙大生命亦名为辟，亦名大心。后仿此。几乎熄。《易》之《坤》曰“阴疑于阳，必战”，为其嫌于无阳也。深远哉斯言，汉以来说《易》诸家罕有悟者。学者如能屏除驳杂知见，精思果力，直凑单微，庶几冥会耳。不得已而强为释。真体之动，犹云本体流行。本以一翕一辟，反而相成。但翕之一方面，其势物化，偏趋于重浊下坠似无转机，将令辟之势用受其锢蔽而不得伸。余故曰宇宙大生命几乎熄，阴疑于阳，正就此际而说。阴为翕，阳为辟。疑者嫌疑。下云为其嫌于无阳也，重申上之阴疑于阳，语气便分晓。必战者，翕而成物，所以为辟之具；具者工具，无翕，则辟无所据以为斡运之具。故辟必待翕，亦自然之理，必至之势，非有神意安排于其间也。然物成而沉坠，将害于辟，是固辟之所不得不力战以开通乎重浊之物，否则无以全其本体之德也。本体具刚健、升进、明净诸德，唯辟能全之而不丧。而翕之为功于辟，亦未尝不在是。不有翕之沉坠，辟亦无战胜之功。奇哉奇哉！造化不息其战，所以免于物化之患。宇宙发展，自无生物而生物，驯至人类，层层改造物质，使生机体之组织日益精利，然后生命解缚而心灵独耀，皆力战之效也。道家以任运言造化，任自然之运行，曰任运。殊不悟大造转物之功恒存乎战，此亦自然之运中不容已之几也。大造者形容词，非谓有神帝。若徒言任运，可谓真知化者哉？《易》于《坤》之上六，着龙战之象，龙者阳之象。辟之势用是阳，翕乃是阴。翕成物而流于重浊，则辟受障碍，是阳道穷也。故阳必战胜乎阴，而取象于龙战。斯义广大。非知天者，不堪触悟，不堪信受。天之一名，有以本体言者，有依大化而言者。此中则二义兼具，以即体即用故。</p>
<p>已说《坎》、《离》，次谈《艮》、《兑》二卦。</p>
<p>《艮卦》合上下两《艮卦》而成，如下所列䷳。《艮卦》取象于连山含藏云气，阴爻并隐伏于阳爻之下，其象为静藏。《易》之取象不拘一格，宜随各卦之情而玩味之。阳干也，有天象，天者空界之名，非谓星球。空界清虚，故可以譬喻本体。凡象犹譬喻也。此卦谓本体固具无量潜能，以其隐而未现，故取山含云气之象。</p>
<p>《兑卦》合上下两《兑卦》而成，如下所列䷹。《兑卦》爻象恰恰与《艮》相反。</p>
<p>☶艮</p>
<p>☱兑</p>
<p>《兑卦》阴爻居上，显示本体所固具之无量潜能，自当乘几发现于外。几者自动之几，非有待于外也。由潜而显，化几通畅，故有欣悦之象。《兑卦》取象于泽。《说卦》云“悦万物者莫大乎泽”，以泽润生万物，万物皆悦。潜能发现，而化几畅，故以泽象之。</p>
<p>谓本体具无量潜能者何耶？本体是圆满至极，德无不全，理无不备，所以目为化原，崇为物始。始字须善会，以其遍为万物实体，故云物始，非谓其超脱于万物之上而独在。本体必显为大用，是即体即用，而不可分体用为二。譬如大洋水现作众沤，无法分大洋水与众沤为二。但克就本体为万化之源而言，却是无穷无尽之大宝藏，故谓其本具无量潜能。《艮卦》之旨在此。</p>
<p>本体备含无量潜能，自必以渐发现。有时甲种潜能发现，而乙丙等等潜能或暂隐而不现。如生物未有时，而心灵尚未显发，是其例也。久之隐伏之诸潜能终当发现，至此，则化机通畅，即是本体现起大用渐近完成时。渐近云者，则以事实上无所谓完成。《大易》终篇才示《既济》，而即继以《未济》，其旨深哉。一真之体，显为大用，行至健而无止息也。使有完成，则化几且熄，其然，岂其然乎？《中庸》“至诚无息”与《大易》《未济》之旨互相发明。夫化几畅而及于遂，遂者上文所谓完成，及于之言，犹渐近也。故有欣悦象焉，此《兑卦》之所示也。欣悦只表畅达之象。化几之运，如自植物以至人类，心灵盛显，可谓畅达而几于完成矣，故以欣悦象之。</p>
<p>大用流行无己止，即是众理显发无穷尽。用者，神变无穷之称。神者不测义。理者，变无定则，而非无则之谓。则字含有形式与规律等义。则无一定，以变极自由，本无拘限故；非无则者，变化繁赜，都不乱故。本体现起无量大用，即由其具足无量众理故。夫惟本体，理无不备，故用以之行。用相之现也，乃即相即理。用者一翕一辟也。相者相状。大用流行，有相状诈现，曰用相。如翕即物相现，辟即心相现。用相即理之所成，故云即相即理。用相有所未现，如太空浑沦一气时，诸天体尚未凝成，即未现也。而理体元无不备，则不可妄臆相方未生即无有此理也。异哉王船山之说曰：“天下唯器而已矣。道者器之道也，无其道则无其器，人皆能言之。虽然，苟有其器矣，岂患无道哉？无其器则无其道，人鲜能言之，而固其诚然者也。洪荒无揖让之道，唐、虞无吊伐之道，汉、唐无今日之道，则今日无他年之道者多矣。未有弓矢而无射道，未有车马而无御道，未有牢醴璧币、钟磬管弦而无礼乐之道。则未有子而无父道，未有弟而无兄道，道之可有而且无者多矣。故无其器则无其道，诚然之言也，而人特未之察耳。”《周易外传》卷五。详船山所谓道，相当吾所谓理；船山所谓器，相当吾所谓相。相者，具云用相。由船山之说，则理体非固有、非大备、非圆满无亏之全体，直须有如是相，而后有如是理，相方未现，即固无此理也。然则用固无体，凭空突起乎？如观海者不悟众沤以大海水为体而始起，乃直谓其凭空突起，则人无不笑其倒妄者。船山之见又何以异是？夫用则屡迁，迁者，不守故常。而理唯法尔完具。完者，完全，谓理无所不备。具者，谓理乃本来具有，不由后起。人类未生时，而为父为兄之理固已先在；慈爱之理自是本体固有。牢醴璧币、钟磬管弦等等事物未出现时，而为礼为乐之理要皆先在；推之未有弓矢车马而射御之理先在。及凡古今异宜之事，当其未现，而理自不无。夫理备而数立，理极备，故有数，而数亦无不备。相，则理之乘乎数以动而始显。理数者，无假于相而固存，而相则依理数以显。依字须善会，非以此依彼也。相成于理，而相即是理，相因乎数，故不异数。但理之成乎相也，以其圆满大备之全体，深远无穷极，浩浩如渊泉而时出之。出者，出流义。渊泉极深极博，其出非可一泻而尽，故言时出，犹曰时时不已于出耳。夫出者，渊泉之实现也。时时不己于出，则渊泉终不能举其自所固有者而完全实现之，有余故不竭也。理体显为用相，亦同此譬。故相不即是理之全现，而理恒极备矣。</p>
<p>理体渊然空寂，渊然深远貌。无障染名空，非空无也；无昏扰名寂。空故神，神者，状其变化不测。寂故化。寂故蓄之深，生生化化而不穷。神化者，翕辟相互而呈材，翕为辟之具，辟资翕以行，故云相互。实则一体流行，现作翕辟二势也。材者，具云材质，但此材质字须活看，不可作实质解。生灭流行不己，而造化之情可见。翕辟势用才生即灭，无暂时停滞，如此新新而生、流行无已，所以谓之造化。情者动发之几，非机械性，故以情言之。是故材质者，理之流行所必至之势也。材呈故谓之相。</p>
<p>综前所说，以八卦阐明体用与翕辟诸大义，靡不包举无遗。物理世界所由成立，于此已悉发其蕴。</p>
<p>本章首刊定旧师佛家唯识论师。建立物种以说明物界，是其妄计。物种旧云相分种子。次依本体流行有其翕之方面，翕则分化，于是成立小一系群，由此施设物界。终之以八卦，大义毕举，心物虽异用，究竟不二。边见之诤，庶乎其免诸？边见，犹云偏见。</p>
<p>复次物理世界，自有一期成毁。一期者，如地球自其初凝迄至毁时，说为一期。凡物有成必有毁。昔邵尧夫说天地当坏灭，学者或疑其怪诞。然近世科学家并不否认星球方在消蚀与放射，则尧夫不为幻想矣。科学家亦有轮回宇宙说，虽义证未足。余以为宇宙坏灭之后，或须经一混沌时期，混沌，无物貌。然后创生新天地。本体流行无有已止、无有穷尽，旧天地毁，当有新天地生，余信为理所必然。</p>
<p>有问：“天地毁时，人类之一切努力、一切创造，毕竟归空无，将奈何？”答曰：《易》言“穷理尽性以至于命”。理性命三名虽异，而所目则一。绝对真实，物禀之以成形，人禀之以有生，故谓之命。就其在人而言则谓之性。以其散着为万物万事悉有理则，复说理。穷者，博通而约守之，由散着以会归大本。尽者，全其本有之性，而无以后起之私染害之也。至字义深，与命为一方是至。老云“复命”。老子曰“归根复命”，人自有生以后，囿于形、缚于染污之习，渐以梏亡其本命，故须复也。《大易》《复卦》即此意。归根与复命同，命之在人，即人生之根源，人必归宿乎此，而后离于虚妄。佛亦有言“证大法身”。佛说万物之本体，名为真如，亦名法身。身者自体义，诸佛以法身为自体故。证者证得，诸佛证得此法身故。盖体合至真，即超越物表矣。诣乎此者，是立人极，离常无常及有无相，离字一气贯下读之。以为常耶？而万变无穷，是离常相。以为无常耶？而真净刚健，其德不易，是离无常相。以为有耶？而寂然无象，是离有相。以为无耶？而万物由之以成，是离无相。离去来今及自他相。真体超时空，故离去来今相；证悟真体，便无物我可分，故离自他相。染污毕竟不生，戏论于兹永熄，是盛德之至也。何以名之？吾将名之曰无寄真人。夫无寄则至矣，何天地成毁之足论？上来已说物界，今次当详心法。</p>
<h6 id="阅读日期-2027年03月09日-2027年03月09日-共-1-天">阅读日期：
2027年03月09日-2027年03月09日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
