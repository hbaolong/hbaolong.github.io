<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:与友人论六经</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:与友人论六经</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="与友人论六经">与友人论六经</h4>
<p>昨未说完之话，天气微寒，不妨写出。</p>
<p>筑室先基，植树培本，古之恒言也，立国之道，何独不然？共和初建，抗美援朝，政府励精图治，天下向风，区区愿献刍议。窃以文化教育方面，对固有学术，整理似不容缓。抗美不过一时之事，政府既以决心领导国人，事虽艰钜，大功易集。周子曰：“天下势而已矣，势，轻重也。”此二语，含义无量无边，史迁所谓“通古今之变者”，乃可了此，非竖儒所悟也。方今世界大势，群趋重于反帝，而帝者己成强弩之末，其轻亦甚矣，观于美军无斗志，已可证明周子之语不独遥瞩今世，亦可俟诸来世而不惑，吾故曰抗美非难事也。愚谓今之所急，莫如立国立人精神。中华立国五千年，自有高深悠久之文化，中国人之作人与立国精神，自有其特殊处不待言。唯所谓特殊精神一语，骤出诸口，若无不了解者，但欲实究中国人之特殊精神果为何似，则无论昏昧者向于此无所知，即明智者于此素有所得而亦将如哑子吃苦瓜，有苦说不得，诚以其事至广远幽深，难以言说表达故也。余以为求中国之特殊精神，莫若求之于哲学思想。中国哲学思想之正统派即儒家。《中庸》云：“仲尼祖述尧舜，宪章文武。”夫言祖述而举尧舜，则义农黄诸圣皆尧舜之所承，是尧舜以上皆备举之矣。言宪章而举文武，则禹汤乃至周公皆与文武无异道，即皆孔子所宪章可知已。孟子称孔子集大成，其说与《中庸》相印证。儒学自唐虞三代至孔子幽赞六经，始集其大成而盛行于民间，故吕政坑儒生而扶苏争之曰“诸生皆诵法孔子”云云，可见春秋迄战国，早以孔子为儒家之大祖也。当春秋战国之交，诸子百家并作，而儒家居正统派之地位恒自若。唐虞三代之政教化理，深入于中国社会，使人人沦肌洽髓，转相传续，而成为中国人之特殊精神者，盖已久矣。至孔子本此精神而演为学术，其广大渊深微妙之蕴首在于《易》，次则《春秋》，又次则《诗》《书》《礼乐》诸经。《乐经》未全亡，《乐记》即《乐经》也。庄生深于经者也，《天下篇》曰：“《诗》以道志，《书》以道事，《礼》以道行，《乐》以道和，《易》以道阴阳，《春秋》以道名分。”详此所云，其于六经各以一二字总括其旨，皆足包通全经，含藏万理，兹为略释。</p>
<p>《易》之为书，大无不包，细无不入，高不可穷，深不可测，而蔽以道阴阳三字，何耶？《系辞传》曰“太极生两仪”，两仪，阴阳也。太极是一，阴阳为两，一之显为阴阳而成两，非两在一外。譬如大海水是一，而显为众沤。太极是一，而显为两仪，理亦犹是。因明言警喻，只取少分相似，不可刻求全肖，学者宜知。一、冲寞无朕，而固涵两几。谓若阴阳虽未显，而其可能之几则一中固己备涵之也。此中若字吃紧。理实决无只有一而或无两之时，今欲推明一中固已涵两之义，而假说有阴阳未显时，故置若言。</p>
<p>两、以相反而成变，万象着矣。变不孤起，有两故相反，由反故变，变成而顺于一之正，故和。</p>
<p>《易》《干》之《彖》曰：“保合太和，乃利贞。”贞，正而固也。利在正固，曰利贞。盖每卦三爻，明一生二、二生三也。一者太极，二者阴阳。《殷易》首《坤》，坤，阴也。坤阴成物，则与一之太极纯为无形无象者适相反矣。然有二则有三，三者阳也，是乃虚而神、动而健，《易》谓之《干》。而《周易》以《干》居首者，明三之阳，复与阴反，即不物于物而还顺于一之太极，保其刚健、中正、纯粹诸德，是谓顺一之正。老云“守一”，即申《易》义。守一则和，无有乖违，老云“冲和”，亦承用《干》《彖》之义也。</p>
<p>是故两之反，非果反也，反而成变，则顺其本，究于太和。本谓一，即太极也。故知宇宙为冲和之蕴，非斗争之府。以上阐明《易》之宇宙论。推此而言群变，则斗争为革命时不得已之方，方者犹俗云手段。革命既成，必息斗争而为太和，顺人性之正，确然无疑也。</p>
<p>张横渠曰：“一故神，两故化。”此六字广大无边，深得《易》旨，惜《正蒙之书》未能善发此义。《系传》曰“不测之谓神”，不测二字深远之至、微妙之至，穷理到究极处，毕竟不测。夫会万理而归一理，是谓太极，有能言太极所由然乎？不测而已。不测之谓神。</p>
<p>一者，两之原，故两非离一而别有；两者，一之显，故一不外两而独在。一，无形无象，其显而为两也，则以相反而成化，有化迹之可寻。化迹谓万有。盖所谓万有者，实即变化无息之过程中诈现之迹象耳，故曰化迹。譬如电光一闪一闪，诈现色相，而此色相并非离闪电别有物。此中以电闪喻阴阳之化，色相喻万有。万有皆化迹，而化必成于两，无反不成化故。公前云《易》每以两卦相反，此是中国古哲之辨证法，可谓得《易》旨矣。夫一不可测，而其显为两，遂有化迹可寻。是故《易》之为书，以明两为枢要，两之用诚明，则其体之一自可不言而喻。一谓太极，此是体；两谓阴阳，此是用。用非凭空得起，必有体故，此乃即用显体之妙也。又复当知两之化无穷，即万有之发展无穷，似无定理可守。然新理之日出而不守其故者，又未始离于一。一谓体。《系辞传》曰“天下之动，贞夫一者也”，老曰“守一”，此谓变易即不易也。庄生曰“《易》以道阴阳”，可谓得《易》之枢要，学《易》者其无忽于斯言。</p>
<p>《春秋》以道名分，何耶？秦以后奴儒，皆以正名定分为上下尊卑之等，一定而不可易，此缘维护帝制之私，不惜厚诬经义，至可恨也！太史公在汉初，治《公羊》学，古义未坠，其言闻诸董生“《春秋》贬天子、退诸侯、讨大夫以达王事而已”云云。古训王者往义，王事言天下所共同向往之事，如《易》之《比》卦明万物互相比辅而生，《同人》之卦明人类当去私而归大同。《礼运》言天下为公。事变无穷矣，毕竟向此大道而趋，是谓王事。董生言《春秋》，显然与奴儒异义，今犹可不辨乎？欲明《春秋》所以道名分，不可不通三世义。夫名以命物，物者，不独自然物，即凡人事亦皆物也。物日变异而名亦随之。老子云：“始制有名，名亦既有，夫亦将知止，知止可以不殆。”辅嗣注曰：“始制谓朴散，始为官长之时也。始制官长不可不立名分以定尊卑，故始制有名也。过此以往，将争锥刀之末，故曰名亦既有，夫亦将知止也。遂任名以号物，则失治之母也。故知止所以不殆也。”按老子之言甚高浑，辅嗣注极精，须澄心玩索。盖谓古时人智未凿，社会淳朴，无层级之判。后世朴散而智伪出，乃有能者角力而统治之，始制官长、立名分，而统治者与小民判层级矣。后玆以往，则居上者将以剥下为务，至于争锥刀之末而不平之祸深，物穷则变，此其时也，托于既有之名分以自固者，能悟而退处，斯免于危殆，故曰夫亦将知止也。倘不悟而欲任尊荣之名以号令万物，万物犹言天下人。冀其屈而从吾所欲，则失治母而殆至矣，近世帝者之崩溃是已。治母者，己无私欲而同于人，辅万物而不宰，是治之母也。故唯知止可不殆，辅嗣齐圣哉，庶几远瞩万世！虽然，辅嗣不教下以革命，而冀居上怙势者将知止，是不可几也。《春秋》拨乱世而反之正，贬天子、退诸侯、讨大夫，曰贬、曰退、曰讨，则革命之事，所以离据乱而进升平，以几于太平者，非革命，其可坐而致乎？道家之学，以守静为极、放任为要，而无裁成天地、辅相万物之功，故其学虽源出《大易》，而偏于崇无，虽诵法《春秋》，而无力反帝，道家无裁辅功，无缮群之新度制，故止空言反帝而已，不足言革命。所以为儒氏之枝流，未足为继述之肖子也。然其达群变之端，期于夷阶级、去侵剥，可不谓贤哉？夫名分者，当群品未进，而统治阶层以是整肃众志，使其安于处卑而无出位之思也。故名分为封建社会思想之中坚，一切文为、制度，文者文章，为者为作，如典法之类。无一不与名分攸关，乃至心有所思、口有所议，罕有超于其时众所共守之名分而脱然独往者。吾侪读汉宋群儒之经注或文集及其立朝章奏，随在可见名分二字，为其思想界之根底。汉以来二千数百年，社会之停滞不进，帝制之强固不摇，虽原因不一，而名分之束缚吾人，未始非主因也。岂惟吾国，英美帝者统治弱小之久，遂岸然自贵而贱视有色种人，此亦名分种子深藏赖耶，种子、赖耶，参考佛家唯识论。封建之余毒也。反帝之帜张，帝者自贵而贱人之名分劣根将不得不拔矣。昔者孟子生当战国，愤秦人以暴力图霸，古之霸者，犹今云帝国主义者。乃盛倡贱霸之论，所以改革名分，振弱小之余气，扶人道于将倾，功亦钜哉！孟子，《公羊春秋》学也，故能知孔子笔削之意。庄生独与天地精神往来，脱名分之桎梏，将使万物各畅其性，盖得力于《春秋》者深矣。汉以后奴儒，媚事皇帝，其释《春秋》及群经，乃盛张名分以摧抑群黎，遗毒既深，而《春秋》本旨遂长晦。庄生言《春秋》道名分者，即史公所云贬天子、退诸侯、讨大夫等义也。其道名分，所以破除之也，名分破而后小民解缚，去奴行则养之以同德，同德者，与众同休戚，不自私故。扫陋习则诱之以求知，励勇任勇于任事也。则安之以乐利。《春秋》张三世，其由升平而进太平也，则有群龙无首、平等一味、各得其所之盛，平等一味，借用佛经语。各得其所者，人人各尽所能、各取所需，有一夫不尽所能，是失其所也；有一夫不获所需，亦失其所也。是故孔子为万世人类开拓生产计，即提倡科学技术。《说卦》曰“复，小而辨于物”，科学方法重实测术，小辨于物即实测术之长。《系辞传》曰“知周万物”，又曰“开物成务”，曰“备物致用”，曰“立成器以为天下利”。由孔子之道，科学发明唯用于生产工具之改进，不得为帝者奴役，造作杀人利器。儒者以正德为利用厚生之本，与近世帝国主义之文明相较，其骨髓自迥别。位天地、育万物，不由儒氏之道而何由哉？至于《礼运》有大同社会组织纲要，《公羊》何注与《韩诗外传》并着土地共有法。即井田制。《周官》一经，包络天地，经纬万端，堪与《大易》、《春秋》并称员舆上三大宝物。实行社会主义，犹须参证此经。董子史公并称《春秋》文成数万、其旨数千，今只见汉以来奴儒妄附以尊名分、护帝制之谬说耳，而公羊氏五世所传孔子本义几尽亡失。汉初着竹帛之《公羊传》，流行至今者，必非真传，盖因吕政之祸，多所忌讳，不敢触犯时主也。公羊氏真传，在两汉犹不敢见之文字，仅以口义相授受，史公何休尚得闻之，东京以后，口义遂亡。参考拙著《读经示要》第三卷。上文所述《系辞传》、《礼运》诸文，当是《春秋》义之并著于《易》《礼》诸经者。《周官》之书，大抵发明《春秋》由升平进太平之治理为多。《周官》甚难读，职官为经，事义为纬，不慧者读之，只见若干条文，然其广远深微之理窟，无量无边，却须由了解条文后，更向无字处寻觅，神而明之，存乎其人。《公羊》学虽多失传，今以《大易》与《周官》及群经参互考索，其数千之旨尚不难见。予确信全世界反帝成功后，孔子六经之道当为尔时人类所急切需要，吾愿政府注意培育种子。</p>
<p>《乐》以道和，何耶？昔孔子修六经，而《乐经》居一焉。汉以来不见《乐经》有单行本，疑《乐经》独亡。愚谓《礼记》中有《乐记》一篇，即是《乐经》。其文虽不多，然经之为经，固不在文广也。佛经大部多至千百万言，小经或数百字，所谓以少文而摄无量义也。《乐记》大概二千字以上，不得云少，其文当是七十子后学所记述，亦犹释迦殁后弟子传其说结集《阿含》等经耳。愚按《乐记》宏阔深远，究天人之际，着万物之理，非圣人不能作也。其文有曰：“乐也者，乐也。下乐字为和乐之乐，后准知。君子乐得其道，小人乐得其欲。以道制欲，则乐而不乱，以欲忘道，则惑而不乐。是故君子反情以和其志，广乐以成其教，乐行而民乡方，乡者向也。可以观德矣。”</p>
<p>附注一：有问：君子乐得其道及以道制欲云云，此道字是什么？答曰：儒道二家在其形而上学中所说道字，含义广大，非深于其学者难与言。后儒习用道字，亦多模糊使用。吾今不欲空谈理论，且问你，如初起一坏念，同时即有照察者，似指示不当做去，这个照察，佛谓之觉，阳明谓之良知，此觉或良知是你生来便有的，不是向后学会的，故可说是你的本性。孔老诸哲所谓道，在你分上说来，即是你的本性，亦即是天地万物同有的，试深深参究去。又复须知，人若随顺坏念做了一次，以后便不难做多次，向后起坏念时，往往不觉不知，此即以欲忘道而失去人性矣，乃甚可痛。设问云何有违反本性之坏念？汝自向儒佛道诸家遗文参去，作为自省之助，此不及谈。</p>
<p>附注二：反情以和其志，此语极切要。反情者，反己而察其情。如以欲忘道，必惑而不乐；如以道制欲，必乐而不乱。察之明，则从道以制欲，亦非禁欲也，只节制其欲，勿流于私耳。如此，则志定于中而不失其和。</p>
<p>德者，性之端也；乐者，德之华也；金石丝竹，乐之器也。诗言其志也，歌咏其声也，舞动其容也，三者本于心，然后乐器随之。是故情深而文明，气盛而化神，和顺积中而英华发外，惟乐不可以为伪。</p>
<p>按以上所述至为深切。乐者乐也之乐，犹佛氏涅槃四德之乐。人性本无不乐也，本《经》有云：本《经》谓《乐记》。“乐着太始。”太始谓万化之原，以其在人而言之，即人之本性也，人性生生而和畅，故云乐着乎太始。又曰：乐者，敦和率神而从天。神者，本心之异名，本心无私无邪，故和。常率顺乎此，即不失其本性，是云从天。天者，本性之名，非别有神帝，此与乐着太始同义。此其言乐，直彻本原，故曰犹涅槃四德之乐也。小人乐得其欲之乐，便非真乐，而小人以为乐者，正是其惑也，佛氏所云颠倒也。《经》曰“以欲忘道，则惑而不乐”，固明斥小人之以惑为乐矣。此中以小人与君子对称，是小人为失德者，非谓其穷而在下也，君子指成德之人，亦不以位言也。惟乐不可以为伪，此语甚严。情深而文明，气盛而化神，和顺积中而英华发外，此岂小人可得而貌袭者乎？《经》复有曰：“惰慢邪僻之气不设于身体，使耳目鼻口心知百体，皆由顺正以行其气。”又曰：“本之情性，稽之度数，辨物析理。制之礼义，非礼勿视，非礼勿听，非礼勿言，非礼勿动，犹佛之有戒律也。合生气之和，道五常之行，使之阳而不散，阴而不密，密者，杂染重而蒙昧之象。刚气不怒，柔气不慑，四畅交于中而发作于外。”本之情性至此，与佛家戒定慧三学通。愚按言乐至此，可谓至矣。</p>
<p>有问：乐为真乐者，下乐字，为和乐之乐，后准知。惟圣人能之而已。圣人常养其性之和，诚中发外，故其乐为真乐也。至于众庶，其能有圣人之乐乎？不能有圣人之乐，其能为圣人之乐乎？此乐字为音乐之乐。答曰：众庶与圣人，其性一也。云何无乐？然而或失其乐者何耶？人生而有自体贪，贪者，贪欲。自体贪者，谓众生有维护其自身生存之欲，此欲最深切。资具贪，此词与上自体贪，并见《瑜伽师地论》。资具者，谓维护生存之物。凡自然界一切物资，皆维护自体生存之资具也，故于此起贪欲。此二贪者，为一切贪欲之根本。贪欲，亦省云欲人生得遂其欲，遂字吃紧，不遂即无能生。而导之于正，可以遂生而犹狂贪无餍，是痴也，万恶之源也，故须导之于正。则可全其本性之乐，方信孟子言“人皆可以为尧舜”，释尊云“一切众生皆有佛性”，诚非妄语，而何众庶与圣人之异乎？唯人生不得遂其欲，则其欲冲决横溢，其害不可胜穷，而人乃失其性，无和乐可言矣。是故《经》曰：“土敝则草木不长，水烦则鱼鳖不大，气衰则生物不遂。世乱则礼慝而乐淫，是故其声哀而不庄，乐而不安，慢易以犯节，慢易者，不庄严也；荡而无节奏云犯节。流湎以忘本，忘本，即从欲忘道者也。广则容奸，狭则思欲，从欲忘道之人，如务广含，其中必奸；如狭隘者，必困于私欲。蹙条畅之气，灭平和之德，是以君子贱之也。”又曰：“凡音者，生于人心者也。情动于中，故形于声。声成文，谓之音。是故治世之音安以乐，其政和；乱世之音怨以怒，其政乖；亡国之音哀以思，其民困。声音之道与政通矣。”愚按，凡政之乱而至于亡者，由社会种种不平，小民无以资生，欲不遂而伤其神、亏其性，神伤，即亏损其性也。故哀怨之音作。</p>
<p>《经》曰：“乐者，天地之和也；礼者，天地之序也。”二语尽礼乐之蕴。序故，万物皆有则而不乱；和故，万物皆合爱而不乖。合爱，见本《经》。世离据乱，大道行而天下为公，群龙无首，含生并遂，其时必无众庶与圣人之异，将皆有以全其性之和，通天地万物为一体，交畅无患，如一身之中，百骸五腑和畅而无患害。如此则乐达矣。乐者，导养灵性生活之具，故圣人重之，而作《乐经》焉。其言万古常新也，孰谓可废乎？《乐经》申述礼为序，不免杂名分观念，大抵秦汉间儒生参以己意，非孔子本旨也，余故以万物皆有则而不乱释序义。</p>
<p>《礼》以道行，何耶？旧称三《礼》，曰《仪礼》，曰《周官》，曰《礼记》。愚谓《仪礼》非孔子所定也，盖始制自周公，而两周后王或有增入，但所增者必于周公之本义有所因。故求周公制礼之意者，当以《仪礼》为信据，《仪礼》文字质直简古，故信而可据。此经不必于孔子有关。</p>
<p>《周官》一经，盖孔子授之七十子，口义流传，六经多孔子口义流传，汉初人己言之，其义有甚不便于当时者，不敢着竹帛。其成书至迟亦在战国时，容当别论。</p>
<p>《礼记》有《大小戴记》，复有荀卿之书。汉以来，《小戴记》久尊为经，而降荀卿于诸子。余谓《大小戴记》与荀书皆七十子后学述孔子之大义微言，而不无附益，当并称《礼记》，并尊为经。庶几《仪礼》还周公，而三《礼》仍备其数。《乐记》宜从《小戴记》别出，尊为《乐经》，而六经之体制仍存。</p>
<p>庄生言“礼以道行”，一行字下得极精。佛氏集经造论，集者结集。每判以境行果三分。境谓所知，一切理道是所知故；此以一切理道解所知，系泛说。若用佛书名相，非专其业者将不喻。行谓修行；果谓证得。佛氏以一切修为名之为因，以断染证真方得成佛而说为果。先观所知，以明理故，次起胜行，胜者，赞其行之殊胜。因行既备，方证果故，因行者，行是果之因，故以因行二字联属成词。此境行果三分所由判也。儒者穷理与格物相当于境，穷理见《易》《系辞传》，如天道性命，皆本体之名，是为至极之理。格物见《礼记》《大学篇》，但格物宜宗朱注，谓辨析物理。行不趣寂，此兴佛异，趣寂究是出世法，参考《十力丛书》中《摧惑显宗记》。然儒者自有儒行，成圣合天，则儒之果也。天者，本体之名，非谓神帝，成圣则复其刚健纯粹之本体，去小己之迷执，乃通天地万物而为一。是故儒家经籍，亦有境行果三者可判，但文字浑简，殊无组织，未尝显判三分。盖儒家撰述，似无意匠经营，重实修而不逞辨慧，其末流固不能无弊，析理入微，究须辨慧故。而其特长亦在是也。</p>
<p>庄生赞《礼经》，特举行而言。其实《礼经》谈境与果处甚不少，而庄生独举行者，其义何居？夫境者，谓所知理，若但了所知理而实行不至，则知与所知毕竟远隔，未堪证实所知理。如闻人说甜，便谓知其所知，所知谓甜味。而不曾亲尝甜味，只是虚揣悬度，终于所知无分毫干涉。此事虽小，可以喻大。由此可见行之重要。虚有所知而不累修积行，与无知等故。至于果以行为因，行若未备，果何从得？如谚云“行百里者半九十”，抵乎百里为果，力行不懈为因，才达九十里而怠于行，则百里可达而竟不达，日暮无所投止，虽嗟何及！此又可见行不容懈。夫礼之为学，其要在行，知而不行，未证所知；行而弗力，无所得果。三《礼》精神，只一行字，因行制礼，从礼起行。《春秋》张三世，古今异宜，礼时为大。言礼以随时制宜为大也。详《小戴记礼器篇》。善行无辙迹，循已往之辙迹而行，非善行也。太上先时而制宜，其次因时而制宜，是以礼不袭故而行放于日新。《礼经》与《春秋》通，学者宜知。</p>
<p>近世攻礼教者，以礼为封建社会之遗。而《乐经》阐礼之本义，明明曰“礼者，天地之序也”，又曰“大礼与天地同节”，节亦序义，物皆有序而不乱，故云节。据此则圣人以礼之义为序，是庄生所谓“通万岁而一成纯”，无可妄訾者也。成纯一词，其义深微。成者，不易义；纯者，至简义。礼既是序，则序必是至简而不易者。唯至简可以御至繁，不易可以含万变。如封建之世，未能无君，故其制礼也，以辨上下、别贵贱而成其序，此固因时制宜，有不得不如是者。及夫君权历久而弊极，又值民智已开，不容一夫专制，于是时移势易，则旧礼制之所以成序者既失时宜，即非正理，不可不革，《礼经》曰“礼者理也”，可见非理之礼，必须急革。于是创新礼制，始以上下易位而成序，为顺时之宜、符理之正。荀卿曰“上下易位然后贞”，与孟子“民为贵”同义。孟荀皆善言礼，皆深于《春秋》也。是故新礼所以成序，比较旧礼所以成序者，虽复大异，而新旧礼皆以成序，方谓之礼，则无有不同者。申言之，新旧礼所以成序者诚有异，注意所以成三字。而礼者序也则新旧无异。夫序者，万物同有也，《诗》曰“有物有则”是也。序字以广义言，即凡规范、则律等词皆含序义。物之大者，莫于民群，其无序乎？民群者，善变之物也。变则旧序革、新序成，所异者新旧，所不异者新旧同于有序也。达于万物之序而后知《礼经》之旨深远极矣，何忍轻訾为封建之遗乎？</p>
<p>《大小戴记》为集录之体，其篇章似多残缺。《论语》，子所雅言，诗书执礼，皆雅言也。执礼之执，注家皆训执持，谓持礼而不失也。晚明方密之《通雅》谓执与艺通，当作游于艺之艺解，甚是。《通雅》极有价值，惜读者少。礼为夫子所雅言，其口义流传者必极富，七十子后学展转推演之义更不胜穷矣，何止两戴所集者乎？然今就《两戴记》残帙考之，其于天道人事物理之阐发，可谓致广大、尽精微矣。原夫《大易》言天道者，即哲学上之本体论；言人事者，即赅人生论与政治社会诸学；而于物理尤解析入微，其以六爻布列，妙演万物之变动不居，近日数理哲学家谈关系论者，尚无此精诣，此意难与浅夫言。至于坤元即是乾元，则今科学上解析物质宇宙，毕竟归源能力，殊无实质，而《大易》乃发明于数千年前，岂不奇哉！《大易》乾坤之象，包通万有，不可滞于一途为说，此古训也。如科学上所云物质与能力，若用乾坤表之，则能力属干，物质属坤。今据坤元即是乾元义言之，则宇宙无实质，不得不归源能力，未可以质能为二元也。至于哲学上所云心物，以乾坤表之，则心属干，物属坤。《系辞传》言“干知大始，坤作成物”，据此，于干言知，复言大始，是以干表心无疑；于坤言作成物，是以坤表物无疑。又如人性论上所云善恶，以乾坤表之，则善属干，恶属坤。乾坤之象，各依其持论之领域不同而取义迥异，此治易者所不可不知也。《两戴记》中时有微言奥义，堪与《大易》《春秋》互证，惜乎汉以来奴儒不省耳。如《大学》首篇八条目中致知之知，即《易》《干》卦“干知大始”之知。其言致知在格物，即与《系辞传》“知周万物”同一王张。其以理财归之平天下，则《春秋》太平世义也。《中庸》为演《易》之书，清儒焦循、胡煦辈均能见及，兹不暇详。</p>
<p>程朱诸老先生始提出《学》《庸》二篇，并服膺《乐记》中“人生而静，天之性也；感物而动，性之欲也”一段语，不可谓无精识。《乐记》深远，惜乎程朱未善发挥，此当别论。宋太宗当五季群凶宰割之余，士习奴化，欲表章《儒行篇》，其识度亦远矣，而理学诸儒弗是也，岂不哀哉！余作《读经示要》，弘扬《儒行》，曾为之注。清末康有为独弘《礼运》，与《春秋》三世义相印证，其源出于宋儒胡文定。吕东莱与朱子书曰“胡文定《春秋传》多拈出《礼运》’天下为公’意思，蜡宾之叹，自昔前辈共疑之，以为非孔子语。盖不独亲其亲、子其子，而以尧舜禹汤为小康，真是老聃墨子之论。胡氏乃屡言《春秋》有意于天下为公之世，此乃纲领本原，不容有差”云云。按东莱言不容有差者，正责文定之失也。愚谓东莱此书，实中汉以下奴儒之毒。孔子明其所志曰“老者安之，少者怀之”，见《论语》。明是社会主义，以养老、育幼由公共团体负责，与《礼运》不独亲亲子子适合。尧舜禹汤本为小康世之圣王，《礼运》称美之词恰如其分。然孔子非护持王统者，如公山氏与佛肸，皆以农民之长，古者大夫家臣即农民之长，说见余著《十力语要》。叛大夫、谋革命，而孔子皆欲往，可见孔子已有实行民主、废弃统治阶层之志，但虑佛肸公山终不足与图大事，故终未果往耳。汉宋群儒于《论语》此等处皆视为不可解，因其有拥护统治思想，故不悟《春秋》微旨，不达圣意耳。若识孔子志在进世太平，期全人类抵于群龙无首之盛，则尧舜禹汤只是小康时代之圣王，夫复何疑？东莱弹击胡氏以《礼运》说《春秋》，只是汉以后奴儒之见，独惜朱子亦同吕氏，未能自拔也。康有为以《春秋》三世义融摄《礼运》，自矜创说，其实胡文定在宋世首创此说，而东莱一派盛斥之，早为学术史上一大公案，康氏何创之有乎？康氏学术浅薄，其《大同书》前面叙说种种苦，后乃依据《礼运》而为大同草案。余在清末阅其书，辄击桌而叹曰：凡一伟大学派之创说，其思想必有根底，否则无可成说，无可启导民群，大同何以可能？当有无量无边义据，岂是专凭叫苦得来？道理不应如是简单。康氏当汉学风气方盛，欲别出新奇，遂以考据本领摭拾《春秋》三世、《礼运》大同而自矜创获，其实于经义全没理会。观其述作，只是揣摩风会，未堪言学术也。然文定之旨久湮，得康氏极力倡导，亦不无功云。总之，《小戴礼》自两宋迄今，如《大学》、《中庸》、《儒行》、《礼运》诸篇，在中国学术思想史上确有甚大影响，《学》《庸》为宋明文化所从出，清季维新运动一步一步趣入社会革命，《礼运》要为吸收外化之源，继自今，其影响当益深且永，可断言也。《礼运》根本在《大易》《春秋》，仁以为元，健以为本，诚以为干，礼以为质，庶几天下为公之治乎？康氏学无本原，何足言《礼运》？然《小戴礼》可宝贵者，何止上述诸篇。余尝欲就《两戴记》，采其言之博大深微、通万世而常新者，别为一册，以便学人玩索。衰年苦无兴趣，恐难从事。江慎修《礼书纲目》，犹未检去古时宗法社会思想，不必可依，后有达者，补余未逮，是所祷也。两戴礼书，杂宗法社会思想殊不少。盖秦汉间帝制已定，宗法思想盛行，两戴多取之，以与七十子所传夫子口义混杂成书也。今后研礼者须简别。</p>
<p>荀卿主礼治，其书宏大深遂，虽承孔门遗教，而自有发挥，成一家言。其最要者，特以“养人之欲，给人之求”为建立礼治基本，此演《大易》需卦之义，远于迂阔。《易》《序卦》曰：“物不可不养也，故受之以需，需者，饮食之道也。”此义宏通，深得治母。未有民困至不给于食饮而可为治也。孟子主张寡欲，其语梁惠王曰：“亦有仁义而已矣，何必曰利。”持论过高，而不悟人类未可饿毙以为仁义也。荀学确与孟氏反对，其徒韩非之书攻孟亦烈。孟言性善，荀言性恶，此是两家根本异处。荀主养欲给求，孟持仁义。论性既殊，谈治自别。然两家各伸一端，要非不可和会。余尝欲为一书，详辨孟荀同异，而后折衷于《大易》《春秋》，以见圣人之大，大则无偏，无偏乃可裁成天地、辅相万物。</p>
<p>荀卿昌言“上下易位然后贞”，非无民主理想。然当七雄战争至烈时，颇思用世，故欲法后王以图强，其学终不免拘于现实。惟其言民生在群与养欲给求诸义，即注重社会生活。由其说而推之，将可创建群众共同生活制度，不与民主趣向相违，荀学不可磨灭在此也。荀书方面颇广，奥义颇多，玆不及详。</p>
<p>孟氏民主意义固多，如曰“民为贵”，曰“闻诛一夫纣矣，未闻弑君也”，大义炳如日星矣，但宗法社会思想亦甚深，如曰“学则三代共之，皆所以明人伦也”，曰“尧舜之道，孝弟而已矣”。其明人伦，即以孝弟为德之基，宋明儒所宗主者在是。然专以孝弟言教言治，终不无偏。学校之教，自当以《学庸》二篇之旨为不可易。《中庸》智仁勇并重，《大学》言修齐必归治平，言诚意正心必不遗格物。孟氏似未免为宗法社会之道德训条所拘束，守其义而莫能推，则家庭私恩过重而泛爱众之普感易受阻遏。孟氏极反墨翟兼爱，实则人鲜能兼爱也，而更反之，其忍乎？孝弟诚不可薄，而格物之学不讲，兼爱兼利之道未宏，则新社会制度将莫由创建，民主政治何可企及？孟氏似未免为宗法所拘也，宋明儒传孟学者，于此鲜能了悟。然则孝弟可毁乎？曰恶是何言。要在本《公羊》与《礼运》改革家庭制度耳，玆不及详。</p>
<p>《周官经》难读，已说如前。此经大旨不外一均字。均之为义，深广至极。《系辞传》曰：“天道鼓万物而不与圣人同忧。”天道一词，在形而上学当目本体，在此处则犹言自然之运耳。鼓万物者，非别有造物主，直万物自鼓耳，自鼓故曰自然之运也。物生而有荣枯、芳臭、清浊、灵蠢乃至无量对待之相，至不均也，自然无心而成化，其于灵蠢、清浊、芳臭、荣枯，都无所择。圣人怀慈而体物，则于物之蠢者浊者臭者枯者，皆不得无忧焉，忧其不均，则非求均不可也。生养有道，教育有方，所以求灵蠢之均也。蠢者得养与教而启其灵，则无不均。其余可类推。治水之浊，拔其污泥；治人之浊，戒其染习，所以求清浊之均也。庆誉兴而善劝，制裁严而恶惩，所以求芳臭之均也。瘠土改造，则草木之荣枯均矣；阶级破除，则民群之荣枯均矣。是故均者，圣人导众庶以从事于斯，所以弥自然之缺憾，司造化之大权。天若与人违，天者，自然之谓，下言天者仿此。自然无心于均物，不与圣人同忧，是与人违也。而待人以起功，天若忧人之忧，则人将不自起功也。人修其功能，人之求均，是人之功能。适成天之所畀。人之功能究是天之所畀与，但人能修之，方完成天赋。天人之故，微矣哉！天无心于命物皆均，人有事于代天以均万物，治化之职权在此，人道之尊严在此，故曰均之为义，深广至极也。《论语》“思不均”三字，是一部《周官》主旨。</p>
<p>《周官经》，首《天官冢宰》，曰“惟王建国，辨方正位，体国经野，设官分职，以为民极，乃立天官冢宰，使帅其属而掌邦治，以佐王均邦国”云云。详此数语，是全经开宗明义处。余谓《周官》为《春秋》由升平蕲进太平之治，盖期离升平而入太平，期字吃紧。犹未抵乎太平也。王有二义。一谓王道。王道者，奉元而治也。《易》曰“大哉乾元”，《春秋》立元即《易》之乾元也。虞翻传古《易》象，古《易》家关于象之传授，后儒多亡失。虞传尚有可考者。曰“干为仁”，是知乾元即仁也。而《春秋》奉元为治，即以仁为治之本。《周官》首明王道，与《春秋》立元即仁为治本，其义一也。王之义为向往。世已升平，唯仁道为人类之所共同向往，故谓之王。二谓主治之人，行政首长是也。《春秋》于升平世为虚君共和之治，说见余旧著《读经示要》卷二。《周官》之王，虚位而已。虚君制不必可实现于后世，然《周官》要旨在发扬民主之治，犹是《春秋》升平之境，其去群龙无首、天下为公之盛，《易》《干》卦曰群龙，所以比喻太平世全球大同、全人类皆有圣人之行也。故其时之人在共同生活之结构内，各各皆得自主自由，互相比辅，至赜而不乱，无有野心家敢挟私侮众者，故不须首长，故曰无首。犹迢乎远矣。故国界未泯，暂存虚君，其势然也，但在实际上确是民主，当于下文略释。</p>
<p>“惟王建国”者，言本王道以建立国家也。</p>
<p>“辨方正位”者，辨方，别四方也；正位，正王都之位也。郑司农训为正君臣之位，与上辨方全不相属。汉儒每以媚皇帝之心理曲解经文，此其证也。郑玄谓定宫庙，虽较司农差胜，然宫庙则特就帝制言之耳。其实，辨方正位即别四方之远近广狭而正王都之位，犹今云定政府所在地耳，不可以帝制为释。</p>
<p>“体国经野”者，旧注体，犹分也，分昼郡邑曰体国；经野者，野谓邑之田野，犹今云乡村，经谓为之治理。</p>
<p>“设官分职，以为民极”者，王为众官之长，而垂拱无为也，故须设官分职，以任国政。旧注极，中也，令天下之人各得其中，不失其所。</p>
<p>“乃立天官冢宰，使帅其属而掌邦治，以佐王均邦国”者，旧注掌，主也，郑司农云：“六官皆总属于冢宰，冢宰于百官无所不主。”《尔雅》曰：“冢，大也。”冢宰，大宰也。愚按冢宰无所不主者，约有二义。一王为虚位，则国政必由冢宰负其全责。二《周官》本以六官互相联系，同总全国之政，而冢宰又特尊，何耶？当知互相联系，必须有一中心，此中心即在联系中有通达各方面而裁决众志之作用。王辅嗣曰：“众不能制众，而制之者寡也。”联系成于众多分子，而于众中必有其一为众之主，是还以寡制众也。近世政府组织采委员制者，必有主任委员，即主席。犹《周官》立冢宰之意也。</p>
<p>冢宰“帅其属而掌邦治，以佐王均邦国”，上邦字，国之异名，下邦国，复词也。冢宰佐王均邦国，此处一均字，首揭出全经主脑，是治化之母也。一切治法，一切化道，皆以均为本，譬如人从母生。详玩《周官》以政治、经济、文化各方面皆是互相联系。互相促进，非如筑室，先画定地基，而后有上层建筑，非字一气贯下为句。乃若司机，其一副机器，各部分互相依缘之动能早已具备，只须司机者一拨其机，而各部分便齐发动作，势不容已。乃若司机，至此为句。人类社会，其于政治创造功能、经济创造功能、文化创造功能乃至一切创造功能皆是社会中各分子即各个人所与生俱有，因以形成社会种种功能是无疑义，故此社会种种功能不妨取喻机器早具备各部分动能。凡譬喻，只取某种意义上有相似处，不可求其全肖，此为因明义例。由此可悟，主治者当如司机，直策发社会自觉，如司机者之于机器直拨其机。使其固有政治、经济、文化种种创造功能平均发达。民治之本立，则人民相与自谋生计，而开物之功自着。《系辞传》曰“开物成务”，谓开辟一切物资，人人各尽所能、各取所需，百务毕成也。物用不匮而人得免于资生之累，其灵性生活脱然无系，夐然无待矣。宗教、哲学、文艺乃至科学等等知能莫不发达，推其原，唯民主之治乃收斯效。据此，故应说言政治民主实为经济文化各方面改革之主力。</p>
<p>然复应知，《周官》有大部分皆言理财之事，即是解决经济问题。《周官》为民主政体，其经济政策本其社会主义而定之。凡百生产事业，无小无大，皆有官领之，督其功而责其效，其事至纤至悉。中国为大陆之国，农业最重要。《周官》土地归国有，《地官小司徒》曰“乃均土地以稽其人民，而周知其数”云云。小司徒之属则有载师之官，掌任土之法，任土者，即因地而计口授田及定税法等事，观下文可见。旧注甚误，兹不及详。以物地事，按物者，视也，犹今云考察，后言物者准知。授地职，而待其政令。谓已考察各地所宜之事，即以传授之于各业之官及人民，使其因地所宜而从事。愚按载师因地计口授田法，郑注尚可略考。今日土改，犹当参稽。土改为现时通行之新名词，即改革过去以土地为私有之制。“闾师掌国中及四郊人民与其六畜财物之数，以任其力，以任其政令，以时征其赋。凡任民，任农以耕事，贡九谷；任圃以树事，贡草木；任工以饬材事，贡器物；任商以市事，贡货贿；任牧以畜事，贡鸟兽；任嫔以女事，贡布帛；任衡以山事，贡其物；山衡为掌山区生产业之官。任虞以泽事，贡其物。”泽虞为掌国泽，如海洋江河湖沼等泽区生产事业之官。又有牛人，官名。掌养国之公牛，以待国之政令。牧人掌牧六牲而阜蕃其物。均人掌均地政、地政当作地征，谓征地职之税，必求均平。均地守、按地守如井田，即今集体农场规制。孟子所云守望相助、出入相友、疾病相扶持等项法规，其在都会市区及域内山区泽区，亦皆有地守之法，不及详引。大约民众于地方一切力役公同担任之事，必求其均。均地职、按地职如野有农圃、泽有鱼、山有畜牧、市有工贾之类。均人民牛马车辇之力征。按征民力及牛马等物力，必求均也。至其经野之制，即地方制度。如六遂，各有遂大夫、官名。县正、官名。鄙师、官名。酂长、官名。里宰、官名。邻长、官名。旅师、官名。稍人、官名。委人、官名。凡此诸官，其职事甚切要，六乡亦可准知。今日地方政制犹当参考。中国为世界上广大无匹之农村社会。自吕政刘季以来，行独夫专制之帝政，刘季鉴吕政失败，变其一切束缚之法而为疏节阔目之计，以示宽大，实则利用人民无组织，使其成为一盘散沙，因此民力日偷，民智日塞，民德日敝，而农村之生产工具或技术及物种等等，一切蹈常守故，将历三千年而未之有改。余于《周官》经野之政夙所究心，但自四十岁左右，急于整理中国玄学，形而上学。由宋明而上溯佛法，又上溯晚周儒道诸子，苦思过度，大病十余年，几致不起，遂无暇阐述《周官》。抗战入川，余参预友人梁漱溟主办之勉仁书院，曾提出《周官》，欲诸生精究，惜乎书院无资，诸生星散，老怀竟不遂也。时牟生宗三曾住院，唐生君毅常往来其间，二子皆于中西哲学有精思，惜不得聚也。写至此，不觉曼衍。余以为今后农村如欲创立新制，发达生产，则《周官》遗意，诚当取法。《周官》农村之官尚有可述者，如草人，官名。掌土化之法，地质不良者，化之使美，可知古时地质学已精，否则不能设想及此。以物地相宜而为之种。物地，视察地质也。相宜，视土所宜也，相亦视义。选择肥料亦草人之职。又有稻人，此官主种田用水等事。土训，此官说地图，如九州形势、山川百产所宜之类。山虞，掌山林之政今。林衡，掌巡林麓之禁令，即山虞之佐。川衡，掌巡川泽产物之禁令。泽虞，掌国泽产物之政令。国泽与川泽之分容另详。迹人，掌邦田之地政，凡田猎者受其令。丱人，即今经理与考察矿产之官。角人，此官以时征鸟兽之齿角而制用具。羽人，此官以时征鸟兽之羽毛而造物致用。掌葛，此官征絺绤之材于山农以造葛布。掌染草，此官以春秋敛染草之物，犹今有颜料业。掌炭，此官掌灰物炭物之征令，犹今有煤炭等公司。囿人，犹今公园之守吏。场人，掌国之场圃，而树果蓏珍异之物。廪人，掌九谷之数，以待国之分颁，犹今仓吏。司稼，掌巡邦野之稼，辨谷之种类，周知其名，与其所宜地以为法，并掌均万民之食。舂人。掌供米物等事。又《夏官》之徒属，有服不氏，掌养猛兽而教驯之。射鸟氏，掌射鸟。罗氏，掌罗鸟鸟。圉师，掌教圉人养马。山师。掌群山林木之名，办其物与其利害而颁之于邦国。凡兹百业之官，但略征举，犹未及详，然已可见其规模之大、计划之精、条例之密，叹观止矣！自科学昌明，文物发展，如今世诸强国，其生产业务至极繁赜，且应用科学技术规制宏大、组织邃密、工具精利、出产丰富，甚多巧夺天工，诚有非古哲所能悬想者。然尚索《周官》，自农村一切生产以至山林川泽，天产之英、地藏之富、江海湖沼之利、动植矿之博、万物之繁，则已无不一一遍物而皆备之。遍物之遍是考察义，遍树者无疏漏也。《易》曰“备物致用”，备者无遗利也。虽今人承科学炽昌，得有种种奇迹，而圣人作《周官》，其知周万物与囊括大宇之概，固已早为近世格物之精、开物之盛、备物之丰导先路矣。圣人为万世制法，智虑深远，岂不奇哉！</p>
<p>《冬官》亡失，是最不幸事。汉人以《考工记》补之，殊不类。今考《天官》篇首有曰：“以官府之六属举邦治。一曰天官，其属六十，掌邦治；二曰地官，其属六十，掌邦教；三曰春官，其属六十，掌邦礼；四曰夏官，其属六十，掌邦政；五曰秋官，其属六十，掌邦刑；六曰冬官，其属六十，掌邦事。”按事谓事业。下文叙六官之职，其于冬官则云：“六曰事职，以富邦国，以养万民，以生百物。”据此，《冬官》虽亡，而其职则在富邦国、养万民、生百物，此十二字以富至百物。至可宝贵。余在上文所引述者，以农村之规制为较详，而山国、泽国、动植矿诸产，虽各有庶官掌之，但未加制造者为多。吾意工商矿诸事业必特详于《冬官》，惜其制度与策划及技术等等今皆无可考矣。科学知识与新器物之奖励亦当在《冬官》。今虽无征，而《夏官》之属有训方氏，按方谓四方辽远诸国。下职方、合方，皆仿此。掌道四方之政事与其上下之志，正岁则布而训四方，布谓布告。而观新物，可见其鼓励人民锐志新器物之创作矣。又有职方氏，掌天下之图，以掌天下之地，辨其邦国、都鄙、四夷、八蛮、七闽九貉、五戎六狄之人民与其财用，九谷六畜之数要，周知其利害，据此可知其注重发展工商业，以与世界各国通有无。又有合方氏，掌达天下之道路，通其财利，同其数器，权衡不得有轻重之殊。壹其度量，尺丈釜钟不得有大小之异。除其怨恶，国外交易，必以平等互惠为主，我若侵欺人，则人必怨恶，人若侵欺我，则我亦不能无怨恶，必我以大中至正之道遇人，而亦以毅力抑制人之相侵欺也，于是国际间怨恶悉除。同其好善。人之好善，则引为同好，其不向善者，则摈抑之。又有怀方氏，掌来远方之民，致方贡，使殊方之贡物得致于中国也。致远物。凡此皆明文之见于《夏官》者。夏官掌军政而兼外交，故与冬官之联系最密切，如训方氏、职方氏、合方氏、怀方氏之所掌，皆与冬官工商业相联也。冬官之职，既在富邦国、养万民、生百物，其一切生产经制与事业必皆为国有，而本其趣向大同太平之精神亦必与国际通力合作，平等互惠，而训方诸氏熟谙国际经济情形，则与冬官属司之联事密切，自不待言。训方氏训四方观新物；职方氏辨四方远国之人民与其财用之数要，数谓其所需之数，要谓其所必需而不可缺者。周知其利害；合方氏通天下之道路，按掌万国交通之路政。与四方远国通财利，除其怨恶，同其好善。以此等善意建立国际经济互助基础，是即发挥大均至均之精神。《书》《洪范》所谓“王道平平”，《大学》以理财归之平天下，皆与《周官》互相发明，群经一贯，皆本孔氏之传也。近世帝国主义者，内则庇护资产阶级以剥削劳苦众庶，外则侵略弱小之国，其祸患既大且深，而极难挽矣。《周官》竟预防之于二千数百年前，巍巍大哉！非上圣其孰能有此神智哉？善夫，合方氏之命名也，其职在联合四方万国而为一家，则非解决经济问题不可。将欲解决经济问题，则必顾及弱者之怨恶而后可。全世界人类所以陷于自毁者，则以强者拥有天下之财权而不恤弱小之怨恶，以为其怨恶无足重轻，吾可勿虑也，吾者，设为强者之自谓。不知天下之势，屈伸恒相报，伸之已甚而其势终穷，屈之既久则其势已郁积甚深，将一发而不可御。近者美人无如弱朝何，是其征也。《论语》曰“放于利而行，多怨”。私人与私人之交也且然，国与国之交也，其怨弥众，其势愈不可遏。《传》曰“蜂虿有毒”，而况国乎？是故《周官》言理财，必以天下一家为量，将与员舆万国通有无、共财利，唯当悬衡以持天下之平，强者勿逞诈力而不恤人之挟怨，弱者怀怨而力图自强，终必以强锄强，不底于平弗止也。平其不平而后怨恶消，而后经济问题解决，天下大同矣，此《周官》之志也。</p>
<p>《冬官》虽亡，以夏官职方氏、合方氏诸官征之，犹可见其理财与生财之道，必合天下万国为一家，周知其利害，互通其有无，尔毋我诈，我毋尔虞，强毋陵弱，众毋暴寡，真正平等互惠，所以进世于大同太平也。然国际上经济制度如何？易言之，即国与国间其生产与运输、消费等方面如何通力合作？《冬官》当有规制。据《天官篇》明定六官之职，以冬官为事职，即在富邦国、养万民、生百物，其生之养之富之也，必合天下万国而为通力合作之度制，惜乎其篇章亡失，无可考矣。古称民以食为天，土地问题最为重要。《周官》主张土地国有，而为因地计口授田之法，此当普遍适用无疑，唯各种生产事业，自不无因地因材而异其举措。如材之所乏，则某种事业或须措弃弗举；材有独丰，则某种事业修举自易。《冬官》关于工商业设计，今俱无征，唯就《地官》考之，则其属有各项生产事业之官，如吾在前所略举者。地官此等属吏，大概皆与冬官所主办国营事业即各大工场或商业机构有联系者。六官皆相联，而冬官在国内之计政，国家经济政制或政策亦云计政，从严又陵译名。与地官联事多，联事一词，本之《天官篇》。国际之计政，与夏官联事多。如前引职方氏、合方氏等。王荆公谓半部《周官》皆言理财，盖只就《地官》说，实未曾注意《天官篇》以富邦国、养万民、生百物为冬官之事职也，使《冬官》尚存，何止半部言理财乎？吾前云《周官》有大部分言理财者，因约《冬官》而论，则理财之事占全经之大部分无疑也。《周官》于国内计政，大概国营为主，而私营亦不废，但有限制。冬官职在富国、养民与生百物，其国营与私营之调节如何，《冬官》当有其法，惜今无考。惟《地官》有保息六法，以养万民，可略窥其社会政策。郑注保息谓安之使蕃息也。保息六者：一曰玆幼，二曰养老，三曰振穷，郑注拯救天民之穷者也。穷者有四，曰矜、曰寡、曰孤、曰独。按此皆生而有缺憾者，故曰天民之穷。四曰恤贫，五曰宽疾，有疾苦者，宽其赋役。六曰安富。郑注：平其繇役，不苛取于富民。愚按此六法甚切要，《周官》为社会主义，其振兴产业，既以国营为主，人民私营之业当受限制。如此则家庭组织必缩至极小，否则不能化家庭为社会，不能化私为公，故慈幼养老必须由公家负责。至于纯粹共产制，当难一蹴而几，私有制仍为有限度之保留，而人民之体力、脑力不必同等，则其自营之能力有小大，穷者、贫者、疾者皆社会所必不能无，故疾有宽、贫有恤、穷有振，亦公家之任也。唯民之能自致于富者，在私有制之限度内，公家当平其繇役，不可苛取于富民，使民安享其富，于社会繁荣大有裨益也。安富一条即为保护私营之原则。</p>
<p>有问：地官等所属有关计政之官，将皆为国营各业之有司欤？曰然。但此等官，或有纯属于地官而与冬官联事甚少者，或有与冬官所属联事较多者，惜乎《冬官篇》亡，难臆度。如地官司稼掌均万民之食，牛人掌养国之公牛，恐与冬官所属公田有关。冬官职在养万民，当有公田也。又如山虞、林衡诸官，亦必与冬官所属工场有关。此类不胜举。宋人有谓冬官无专篇，其所属但散见于他官者，此说甚无理。冬官事职在富邦国、养能民、生百物，《天官篇》尚存此明文，汉以来学人都不省，何耶？冬官不立专篇，断无此理。若明于六官之职皆相联，则言冬官无专篇者，其妄立见。</p>
<p>地官有泉府，“掌以市之征布，地官司市。郑司农注：布，谓泉也。泉即钱字。敛市之不售，市所不售者，则泉府出泉收买之。敛者收义。货之滞于民用者，以其贾买之，此贾宇读价。物揭而书之，以待不时而贾者”。郑司农云：物揭而书之，物物为揃书，书其贾。揭，着其物也；不时买者，谓急求者也。又曰：“凡民之贷者，与其有司辨而授之，以国服为之息。有司，泉府属吏也，民有贷于泉府者，则有司别其贷民之物，定其价以与之。郑司农云：贷者，谓从官借本贾也，故有息，使民弗利，以其所贾之国所出为息也。假令其国出丝絮，则以丝絮偿；其国出絺葛，则以絺葛偿。郑玄云：谓以国服为之息，以其于国服事之税为息也。于国事受园廛之田，而贷万泉者，则期出息五百。王莽时，民贷以治产业者，但计赢所得受息，无过岁什一。凡国事之财用取具焉，岁终则会其出入而纳其余。”会，计也。马端临曰：“货财盈而敛，乏而散，于是有泉府之官从而补其不足，助其不给，或赊，或贷，而俾之足用，所以养民者如此。”愚按泉府即泉币流通之机构，民获其利，而国事之财用亦取足于是焉，公私交利也。</p>
<p>《考工记》虽非《周官》之篇，而其思想确属《周官》统系。其最有价值者，莫如篇首一段文字，盖发明《周官》之大旨，而以平等与分职为社会组织之两大原则。平等即破除阶级，分职则社会所由发达。其言曰“国有六职，百工与居一焉。或坐而论道，或作而行之，作，起也。或审曲面势以饬五材，以辨民器，郑司农云：审察五材曲直方面形势之宜以治之。或通四方之珍异以资之，或饬力以长地财，或治丝麻以成之。坐而论道，谓之王公；作而行之，谓之士大夫；审曲面势以饬五材，以辨民器，谓之百工；言百者，众词也。通四方之珍异以资之，谓之商旅；饬力以长地财，谓之农夫；治丝麻以成之，谓之妇功”云云。古代王公与士大夫本为统治阶层，工农商及妇人皆劳苦小民也。今以王公、士大夫与工农等并列，全失其统治之地位，即破除阶级而社会一律平等，此义确本《周官》，但能说得如此简明，甚可贵。世治大进，则人民有各种会议，坐而论道不属王公，行政则由人民选举代表，工农等皆可作而行，又不同于古之士大夫也。但国家毕竟有会议与行政等机构，必常有任职其间者，唯就被选任职之人言，则不为常职耳。夫六职之分，虽欠精当，然社会生活唯分职而互相联，有物畅其性、事称其能万物咸适于自然之美，此《周官》之志，而《考工记》有得乎此也。</p>
<p>综上所述，《周官》于经济问题特别注重。《大易》于《干》《坤》《屯蒙》之后，继以《需》卦。详《序卦篇》需者，饮食之道也。有天地而后万物生焉。物生必蒙，蒙而求亨，不可不养也，《周官》知此矣。世亦有计经济决定一切，岂其然乎？</p>
<p>今将复申前旨。余前已云：政治民主实为经济、文化各方面改革之主力，此实《周官》本义。夫经济制度失其均，专利于剥削者而劳苦大众常不获伸，其故无他，则以政权操于统治阶层，人民不能自持太阿故耳。文化方面晦塞，民众在精神上无食粮，不能有所独辟独创，不能发起正知正行，此无他故，亦由人民不能自持太阿，以致政权常在统治阶层，而统治者遂以妨民之生、塞民之智为能事，至无所不用其极，此不必征之古代帝制之世，即今帝国主义者，其私图在使科学供杀人之用，而科学家有志乎高深理论之研究者，将无法进行，是与古之帝者何异乎？如此，而欲文化无晦塞，必不可几矣。是故《周官》之治，本以政治、经济、文化诸方面互相联系、互相促进为要道，然虽各方面互相联系，其间必有一主动力。如佛家缘生论，缘生者，言万物之生皆由众缘会合，如稻禾生即由谷子为因缘，人工、水土、日光、空气、肥料、岁时等等为增上缘，始见稻禾生，若离上述诸缘，便无稻禾。万物万事皆众缘会合故有，以稻禾例之可知。《周官》论治，主张政治、经济、文化各方面互相联系始成治道，与缘生之旨亦相通。必建立士用因，最有深义，士用因一词，如解释便太繁，可参考余著《佛家名相通释》。否则如机械，众件相联，终无生命。《周官》言联系，决不如此，故政治、经济、文化诸方面本互相联系，而其间为主动者则政治也。但此云政治，乃专指民主政治言，若拥护剥削阶层与侵略弱小之帝国主义者，此即孟子所斥之霸术，不足言政治。霸术，破坏联系者也。唯民主政治乃是联系中之主动力。政制之创建、政策之运用以及经济、文化诸方面之改革与发展，非民主则不能通大下之志、类万物之情，不能有大道为公、开物成务、天下文明之盛。是故《易》以群龙无首为民主之象，而《春秋》本之以通三世，《周官》本之以立民主之治也。</p>
<p>何言乎《周官》为民主之治？曰：其治自下而上也。据《地官》，划分地方政区为六乡六遂。郑司农云：百里内为六乡，外为六遂。按内外以距国都远近分之。盖《周官》以王国为天下列邦联合之最高政府，乡遂则王国本部。古云王畿千里，即最高政府所直辖之地也。但王国乡遂制度，列邦当亦同之。乡之治，自比五家为比。闾郑司农云：二十五家为闾。族郑云：百家为族。党郑云：五百家为党。州郑云：二千五百家为州。乡，郑云：万二千五百家为乡。以上达于司徒与王朝。</p>
<p>比有长，“各掌其比之治。五家相受，相和亲，有罪奇邪则相及”。惩恶则相反，欲其平时互相戒也。</p>
<p>闾有胥，“各掌其闾之政令。以岁时各数其闾之众寡，辨其施舍”，辨其闾内孰当急行，孰当暂止之事。四时因事聚众庶，“则读法，书其敬敏任恤者”。原文多省略。按读法最重要。既使其达于治理，又养成其守法习惯。书其敬敏者，奖趋事赴功之人，而顽惰者知奋矣。书其任恤者，奖急公救难之人，而自私自利者改过矣。近时奖励民众之道，颇有合乎此。</p>
<p>族有师，师，长也。各掌其族之戒令、政事。月吉，属民读邦法，书其孝弟、睦姻、有学者。按孝弟为万德之本，不爱父兄而能爱他人者，未之有也。睦姻，和睦亲党也，汛爱众之德，自此推之耳。“以邦比之法，比，考核也。帅四闾之吏，以时属民，而校登其族之夫家众寡，辨其贵贱、老幼、废疾、可任者，可任者，谓可任事或力役者。及其六畜、车辇。五家为比，十家为联，五人为伍，十人为联，四闾为族，八闾为联，使之相保相受，使各邑民众生活互相保，苦乐互相受，有公家而无私家。刑罚庆赏相及相共，以受邦职，以役国事，以相葬埋。郑注：相共，犹相救相赒。愚按此则纯是团体生活，不容人只为一身一家自利之计。汉以后社会恰与此相反。若作民而师田行役，按作民，作动民众也；师谓行军御侮；田谓大猎以习武事。则合其卒伍，简其兵器，以鼓铎旗物帅而至”愚按世未至大同，则武事不可弛也。</p>
<p>党有正，“各掌其党之政令、教治。四时孟月吉日，属民读邦法”，凡其党之丧、祭、婚、冠、饮酒，“教其礼事，掌其戒禁。凡作民而师田行役，则以其法治其政事，岁终则会其党政”，会，计也，计其党内之政事得失。书其民之德行道艺。原文颇有省约。</p>
<p>州有长，各掌其州之教治、政令。正月之吉，属民读法，“以考其德行道艺而劝之，以纠其过恶而戒之”。“春秋以礼会民，教之礼让。而射于州序”，按序者州之学校。习射，教武事也，犹今之军事训练。礼让者，人道之正，但习礼而忘武备，其群必流于衰弱，故讲武不容缓。“若国作民而师田行役之事，则帅而致之”，“岁终则会其州之政令”，“三年大比，则大考州里，以赞乡大夫废兴”。废谓退不肖；兴谓进贤能。原文亦多省略。</p>
<p>乡有大夫，各掌其乡之政教、禁令。“受教法于司徒，退而颁之于其乡吏，使各以教其所治，以考其德行、察其道艺。乡吏谓自州长以至比长也。道谓学有本原者。艺谓有专长或干练堪任者。以岁时登其夫家之众寡，辨其可任者”，“三年则大比，考其德行道艺而兴贤者能者。考者谓考之于民众，使各以其所知地方之贤能，直陈之无隐也。兴谓既选举之，将任以国事也。乡老及乡大夫帅其吏与其众寡，以礼礼宾之，众寡谓乡人之善者，不定其数，故云众寡。以礼云云者，谓以乡饮酒之礼礼宾之，此选举既定，而尊宠之也。厥明，乡老及乡大夫群吏献贤能之书于王，王再拜受之，登于天府，内史贰之”，贰之谓副写其书，以备任用之。“此谓使民兴贤，出使长之，郑注：言是乃所谓使民自举贤者，因出之而使之长民，教以德行道艺于外也。按出之谓见用于王朝。使民兴能，入使治之。使民自举能者，因入之而使之治民之生产与政教等事于内也，入之即留在本乡任事。岁终则令六乡之吏皆会政致事。会，计也。致事谓以会政之书达于王，使中枢得悉六乡本年之政事也。正岁，令群吏考法于司徒以退，各宪之于其所治，治字断句。国有大询于众庶，则各帅其乡之众寡而致于朝。”国有大事，询于全国民众，则乡大夫各率其乡之民众而致于朝。曰众寡者，谓全乡之人尽帅之以赴朝议也，不定其数，故曰众寡。如此则无一人不参预国事者。</p>
<p>乡之长曰乡师，“各掌其所治乡之教而听其治”。“凡邦事，令作秩叙”，邦国兴造事业，必令乡师作秩叙，条理不乱，则成功易。“大军旅会同，正治其徒役与其车辇，戮其犯命者”，“凡四时之征令有常者，以木铎徇于市朝。以岁时巡国及野，而赒万民之艰厄，以王命施惠。岁终则考六乡之治，以诏废置”。“若国大比，则考教察辞，稽器展事，以诏诛赏。”原文多省略。</p>
<p>已述乡治，次及遂政。遂之治，自邻五家为邻。里五邻为里。酂四里为酂。鄙五酂为鄙。县五鄙为县。遂，五县为遂。以上达于遂人与王朝。</p>
<p>邻有长，“掌相纠相受。郑注：相纠，相举察也；相受，赏罚相及也。凡邑中之政相赞”。邑中一切政事，邻长赞助其里长以成之。</p>
<p>里有宰，“掌比其邑之众寡，比，考察也。与其六畜、兵器，治其政令。以岁时合耦于锄，令里之耕者互相助，曰合耦。以治稼穑，趋其耕耨，行其秩叙，以待有司之政令，有司谓遂大夫。而征敛其财”。</p>
<p>酂有长，“各掌其酂之政令。以时校登其夫家，校，犹数也。比其众寡，若作其民而用之，作者，鼓舞之也。则以旗鼓兵革帅而至。若岁时简器，器谓农具及兵器。与有司数之。凡岁时之戒令皆听之，趋其耕耨，稽其女功”。</p>
<p>鄙有师，“各掌其鄙之政令。凡作民，如选举、兵戎及大力役，必鼓舞民众以趋之，故曰作民。他处言作民者，皆仿此。则掌其戒令，以时数其众庶，而察其美恶而诛赏。岁终则会其鄙之政而致事”。致事，以会政之书致于遂大夫也。</p>
<p>县有正，“各掌其县之政令征比，以颁田里，以分职事；掌其治讼，趣其稼事而赏罚之。若将用野民，师田行役，则帅而至”。原文多省略。</p>
<p>遂有大夫，“各掌其遂之政令。以岁时稽其夫家之众寡、六畜、田野，辨其可任者，以教稼穑，以稽功事。掌其政令、戒禁，听其治讼，令为邑者。岁终则会政致事。正岁，阅稼器，修稼政。三岁大比，则帅其吏而兴甿，田亡，民也。兴田亡谓由民众选举其邑之贤者能者。明其有功者，属其地治者”。郑注：属犹众也。有功者既明扬之，又聚地方众吏任治者，较以谨修职事。原文多省略。</p>
<p>遂有师，“各掌其遂之政令、戒禁。以时登其夫家之众寡、六畜、车辇，经牧其田野，辨其可食者，郑注：谓今年所当耕者也。周知其数而任之，以征财赋、作役事，有大功役，则作其民。听其治讼，巡其稼穑，而移用其民以救其时事”。移用其民，使转相助，救时之急也。原文多省略。</p>
<p>附识：《地官》于市政甚精审，此不及详。</p>
<p>《地官》乡遂之制，至极精密，不暇详述。其为法之善，可略举者：一曰乡自五家之长，比长。上至于乡大夫、乡师，而达于王朝。遂自五家之长，邻长。上至于遂大夫、遂师，而达于王朝。治起于下，非如帝制之世居上者可以私意宰制万物，非字至此为句。此所以成民主之治也。近时言治者，有以民主一词与民治、民享二词分别言之，吾以为不可。人民如散无友纪，不能会同以发抒公意、治其国政，将谁与主之乎？不能主，又谁与享之乎？余谓民主、民治二词，其义一也。</p>
<p>二曰自王朝冢宰与六官及其属以至地方群吏与庶人在官者，其出身皆自人民选举，而选举之法又至精密。乡之属邑，自闾以上，每岁必书其民之德行道艺，或于属民读法时考其德行道艺而劝之，纠其过恶而戒之。遂之属邑，自里以上，每岁以时数其众庶而察其美恶而诛赏。夫乡遂诸属邑，地非大也，人非众也，平日游处相接，行事相共，而又考察之勤且审如此，乡大夫三年大比，使六乡之众庶共举贤能；遂大夫三岁大比，亦如六乡之为，则其选举无妄可知已。选定之后，则使贤者出而长民，即王朝自冢宰以至群吏，将皆拔自诸贤也，使能者入而任其乡或其遂之政教，则克举其职无疑也。故自王朝至地方任职者，皆由人民自选代表，以执行国之政令教戒。而被选者出自田野，无游谈沾誉之风，此民治所由克底于成也。</p>
<p>三曰国有大事，乡大夫各帅其乡之众庶参预王朝会议。遂大夫之目，虽无此文，则因其见于乡大夫，不重出耳。凡法之见于乡而略于遂者，皆不重出故，非于遂独缺也。全民参政，所以养成民治力量。</p>
<p>四曰乡之属邑，自闾以至于州，遂之属邑，自里以至于县，其社会组织极严密。生产互助，如遂师以时巡其稼穑，而移用其民使相助。力役相均，刑罚庆赏相及相共，五家相受相和亲，有恶则相及。民有转徙，则授之证，明其无罪恶。郑注于比长下云：或国中之民出徙郊，或郊民入徙国中，皆从而付所处之吏，明无罪恶。按付者，犹今云予以证明书也。国有兵事或功役，则作而急赴。其为法之详，此不及述。盖其社会组织，要在化家庭生活为大群共同生活，革其自私自利之习，发其与众同休戚之念，易散漫而为整齐，戒孤立而尚联合。仁者人也，详董子《繁露》。离人之谓不仁，遗人之谓不仁，离与遗有别。凡民皆知有己而不知有人，此是离人；儒之孤清者自利，佛之小乘自了生死，则遗人者也。《大易》有《比》与《同人》，比者，比辅义。伊川比卦传曰：万物以互相比而生。《同人》之卦亦与《比》卦互相发明。社会主义原于此也。余于《地官》之社会度制，诚无议焉，要在以仁意行之耳。程子曰：“有《关雎》《麟趾》之意，然后可以行《周官》之法度。”《关雎》《麟趾》二篇，皆显仁也。此言绝不迂阔。</p>
<p>五曰读法最重要。《春秋》太平大同之治，必本于天下之人人尽有士君子之行，详董子《春秋繁露》。欲人类演进至此，谈何容易！佛说一切众生皆有佛性，皆可成佛，而又说阐提无佛性。前说就本性言，后说就惑障深重言，义各有当，不相反也。民主主义、社会主义，必须天下之人人皆于一己之外知有人，勇于去私而乐于奉公。是事诚难，故非董之以法不可。然待其犯法而后罪之，亦非所以为治也。《地官》定乡遂读法之制，使众庶明于法意而知其不可触，不幸而触明法，则有刑罚随之，如是则民将习于守法而治道可成矣。或疑读法太数，未免扰民。如以乡言，五家为比，五比为闾，四闾为族，五族为党，五党为州，五州为乡，州长每岁属民读法者四，党正读法者七，族师读法者十四，闾胥读法者无数；或者以为是日读法，既于州长、又于党正、又于闾胥、族师，且将奔命不暇。郑樵解之曰：“此法亦易晓。如正月之吉读法，州长、党正、族师咸预焉；至四时孟月吉日读法，则族师、党正预焉，州长不预；至每月读法，惟族师职焉。此注所谓弥亲民者，其教亦弥数。”愚按郑氏说颇合事理，经文省约，不妨以意推之也。今政府注重学习，于读法亦相近，但于新知与古义自宜融摄。</p>
<p>六曰乡大夫以下逮闾胥、比长，遂大夫以下逮里宰、邻长，每岁必书其民之孝友睦姻任恤者，岁终、正岁、正岁谓新正。四时孟月，皆征召其民，考其德艺，纠其过恶，所以扶勉其民者无不至。有兵事或大功役，则有作民之举。作者，作动义，鼓舞义，盖申之以正义，喻之以利害，真利于合于正义，否则害。振其志、作其气，民无肯安于偷懦者，为正义而御侮，非以侵人，为全群而兴利，毋有私意，秉理以持其志，守直以壮其气，以是作民，故大功可集也。</p>
<p>又复须知，乡之闾胥、族师，每月朔日必察其民之孝弟睦姻任恤有学者而书之，遂之里宰、鄙师，其职与闾胥族师同，经文有不重出者，当准知。此其教化之本，不可忽也。《周官》之社会主义，不唯改善人类之实际生活，而实归本于提高人类之灵性生活，故培养人民之德行至为重要，而孝友睦姻任恤好学，则德行之基也。善于父母为孝，善于兄弟为友，睦则和睦族党，此言党者，谓邑里众庶。郑注于睦专以亲九族言，太狭，决非经旨。姻则亲于戚友，郑注专以外亲言，亦狭，朋友与戚属均所亲也。任者勇于任公，郑注以信于友言之，亦误。国邑公事，勇于负责，方是任。恤者急于振穷，好学则勉为圣智。不学便愚，万恶出于愚，故好学，美行也。乡之闾胥、族师，遂之里宰、鄙师，能于每月朔察其民之有上述诸善行者而书之，以风励众庶，熏染成俗，驯至天下之人人皆有士君子之行，而太平大同可致矣。儒家终不偏扬功利以导人类，却亦未尝贱功利，要在以功利为发扬灵性生活之具，复其天地万物一体之本量而已。吾人诚达到灵性生活，则无物我对峙，是立于无待也。此非以意为之，乃性分上之本量如是。民国以来，教化不修，孝友睦姻之风斫丧殆尽，任恤好学无复可求，剥极必复，今其时也。颜习斋有存人、存性之论，岂迂谈乎？</p>
<p>《周官》之为民主政治，不独于其朝野百官皆出自民选而可见也，即其拥有王号之虚君，必由王国全民公意共推之。盖秋官小司寇之职掌外朝之政，以致万民而询焉，一曰询国危，二曰询国迁，三曰询立君。据此则国王临殁、嗣王未定时，当由小司寇召集全国人民议立嗣王；或在位之王失道违法而去位时，亦当召集全国人民议立嗣王。秋官掌邦法，犹近世司法首长，故立君之事，由秋官小司冠召集全民会议，于此可见其法治精神强盛。儒家言治，德与礼为主，法与刑为辅。秦以后，礼崩而法败，德丧而刑乱，中夏式微，非无故也。</p>
<p>《秋官》有以肺石达穷民之法，肺石，赤石也。凡远近茕独老幼之欲有复于上，复，犹报也。而其长弗达者，立于肺石三日，士听其辞以告于上，上谓王与冢宰及六卿。而罪其长。据此则被举而任职者，无敢遏穷民之情，以负众庶之托，无敢至此为句。民主之基，于是坚固。近时公令，亦许小民得以其情直接函达中央最高首长，可谓遥承圣制。或疑上意犹有难于下达者，然认真作去，久之自通，何疑乎？</p>
<p>七曰《地官》颁职事十有二于邦国都鄙，使以登万民。登，上也、进也。民品之退坠而衰微者，由无职业也。此意深广。一曰稼穑，郑云：谓三农生九谷。二曰树艺，愚按谓园囿育果木等类。三曰作材，愚按谓虞衡作高山森林或江海湖沼之材。四曰阜蕃，郑云：谓薮牧养蕃鸟兽。五曰饬材。郑云：谓百工饬化八材。愚按八者，言其多数，自然界之物材无限，非可以八数尽之也，郑注未广其旨。六曰通财，郑云：谓商贾阜通货贿。七曰化财，郑云：谓嫔妇化治丝枲。愚按治丝枲只是女工之一项，凡手工业及工厂役作，妇女可习者甚多，郑注亦未免过为拘定之词。八曰敛材，郑注：谓臣妾聚敛疏材。愚按郑云臣者谓男仆、妾者谓女仆也。郑在汉世，用此等名词解经，固无足怪，但在今日便当正名曰男工女工耳。今日各项工厂，凡众敛疏材，毋令散坏者，固皆男女工人为之。九曰生财，郑注：谓间民无常职，转移职事。愚按郑所说似当属于十二项之服事，此中生财固非闲民转移职事者可云也。生财当为矿业等类。百工之业，取自然界之百产而予以制造，固皆属饬财一项，但矿产蕴藏无限，若遍考而开发之，自是生财之要。此等职业，不妨于饬财中特别提出言之，《周官》已有丱人，非吾附会。如今日应用电力或原子能以增加生产，诸如此类，亦属生财一项。十曰学艺，郑注：谓学道艺。愚按此处经文只一艺字，是就职事说，不曾涉及学道，郑加一道字，不知其于道字作何解？汉人固不悟道也。余谓艺只是工农商矿及凡百职业所有知识技能。十有一曰世事，愚按人民对于社会政治等思想及其当前现实问题，皆宜令其通晓，世事一项即此类。今者政府所以教民者，正与经合，然融会新知于经学原理中，确甚紧要。毛公于旧学主张评判接受，盖即此意，深佩。十有二曰服事。愚按此即在各机关或公共团体料理杂务之人，所谓闲民无常职、转移职事者是也。据此，以十二职事登万民，就民职方面言，可谓经纬天地，无所不包络，不独今世谋民生国计者不能外此纲领，即百世之下有上圣焉，又能增损此纲领乎？民皆有常职，而后欣然上进无已止，社会主义、民主政治乃可实现，以跻乎《春秋》太平大同之盛，圣人之为天下万世虑也，仁矣哉！</p>
<p>八曰《周官》有国营金融机构，所谓泉府，足以便国利民，马端临亦知之矣。然其救恤农村艰厄之法，尚有在泉府以外者。地官之属有旅师，掌聚野之锄粟、屋粟、锄闲粟而用之，按野谓各邑之田野。郑注：锄粟，民相助作，一井之中所出九夫之税粟也。屋粟，民有田不耕，所罚三夫之税粟也。间粟，闲民无职事者，所出一夫之征粟。以质剂致民。郑司农云：质剂，月平价也。质，大价；剂，小价。郑玄曰：谓质剂者，为之券，藏之也。平颁其兴积，按兴积者，旧注公家征聚物曰兴。积者积谷，兴积即谓上举三者之粟也。旅师以三者之粟贷与人民，而为券藏之，他日当收之于民也，故曰以质剂致民。平颁者，谓平三粟之价而颁于民，不得偏颇有多少。施其惠，散其利，而均其政令。凡用粟，春颁而秋敛之。春耕时民困，公家以三粟颁之；秋成时民饶，公家则收回所贷出之粟。皆以国服为之息，详前述泉府文。据此则农民无困窘之忧，可以发达生产。王荆公青苗法即仿此制。世儒或谓荆公袭泉府，未之考也。夫以公家就当地罚款及公入所储即为援助贫民生产之用，此法至善，今犹可师也。</p>
<p>九曰《地官》以本俗六安万民。郑注：本犹旧也。愚按旧俗之至质实而不可改者，曰本俗，郑语嫌泛。一曰美宫室，按孟子曰“居移气，养移体”，以其影响于身心者重要，不可污浊也。颜子陋巷，但不求恶俗侈靡耳，斗室之中，离尘绝嚣，即是金光明地，美莫大焉。佛经言布金满地，形容其无垢耳。二曰族坟墓，郑注：族犹类也云云。愚按同宗或异姓同里者皆谓之类，郑专以同宗言之，亦狭。族坟墓即今公墓之制，不限于同宗也。死者共葬，尊遗骸，事死如生，人道之隆也，人情之厚也。玄奘临绝曰“此身秽恶，犹如死狗”，此佛氏之教，反人生，不可为训也。三曰联兄弟，按天属之爱，忧喜相共也。四曰联师儒，郑注：师儒谓乡里教以道艺者。传道授业之师，致其敬爱焉，养所在也。五曰联朋友，按善相劝、过相规，辅仁之谊大矣哉！六曰同衣服。郑注：同犹齐也。民虽有富者，衣服不得独异。详此本俗六者，人道大常，习而安焉。社会变迁，俗之舍旧而维新者固多，此六本俗，毋或变易，以其为人心所安也。宫室养其美感，墟墓发其深情，广爱始于兄弟，不爱同气，尚能兼爱众人乎？敬学笃乎师儒，友谊毋丧所以辅仁，服制勿异明无独贵。封建社会，富贵者衣服不同贫民，贵贱有等故。六本俗者，民德于是归厚，社会于是固结，故不可变易也。夫除旧染而破恩谊者，此在改革时，矫枉不嫌其过，新度制既定，必以育德、缮群为急，缮群谓使社会安和固结。确然无疑也。《地官》以六本俗安万民与十二职事登万民，同为宏化根本，后之图治者，不可忽也。</p>
<p>附识：有问六本俗只言兄弟而未言父母何耶？答曰：兄弟之爱正从父母推得来，故言兄弟则父母更重可知，毋须别举。又公墓与师儒、朋友及服制皆为对社会发生兼爱之源泉，而师友二者，其于道德与学艺、知能之扶勉大有关系，以视孟子只说尧舜之道孝弟而已者，广狭迥异。汉以来儒者，以宗法思想高谈孝弟，为忠君作陪衬，使人知有家庭而不知有社会与国家，且令孝弟之教义为朝廷所利用，引起种种虚伪，而孝弟之实亡，孟子之言不无弊。明儒王心斋临殁，拟上世宗书数千言，佥言孝弟，张江陵阅其遗稿，谓人曰：何迂阔也？罗近溪曰：嘻！孝弟可谓迂阔乎？王氏见地均从孟子得来。《论语》答弟子问孝，只从至性至情不容已处说，却未曾杂入政治意义，后儒只劝皇帝以孝治天下，使臣民移孝作忠，怪哉！《周官》本俗六便汰除封建遗习。</p>
<p>综前所述，《周官》之政治思想，推翻统治，纯为民主，使其融已入群，会群为己，《周官》之乡遂政制，其精神即在不许小己得孤立，必融合于大群之中。故其经济制度与政策完全化私为公，《礼运》主张天下为公。而小己在大群中，乃得各尽所能，各足所需，以成大均、至均之治，此《周官》全经宗趣也。倘政治非民主，则政权常与富人结合，形成特殊阶级，社会不可得其平，而经济上遂无可求均，此必然之势也。据此而论，与其言经济决定一切，不如曰政治民主为一切革故创新之主力。《周官》之政制，已推翻王权而为民主共和政体，此民主政体之经济制度则破除私有制而为群众共同生活之均产制，是乃以经济与政治互相联系、互相促进，但其间主动力却在政治为民主，否则政权不属人民，将欲革除旧社会不均之经济制度而创立新制，必不可几也。</p>
<p>有难者曰：政治民主有改造与发展经济之力，是事诚然，但政治之革故创新，必由经济问题迫之不得不然。横览中外史乘，革命所由兴，民主政体所由建立，实原于众庶不堪统治者与财富阶级之剥削，于是奋起革命，克奏肤功，得有民主成功之善果。据此，则促成政治民主之主因当属经济无疑也。答曰：此问题太大，非此中所及讨论。唯吾可略言者：经济问题逼迫于吾人，使不得不求解决，吾非不知也。然人者，有灵性生活之动物也，有无限创造功能也，如政治创造功能、经济创造功能、文化创造功能乃至种种创造功能，皆人之所与生俱有也。经济问题之逼迫于吾人，只是予吾人以一种刺激，确非吾人革命行动之主因。吾人之伟大革命行动，若略析言之，原于吾人固有政治创造功能者一，原于吾人固有经济创造功能者又一，原于吾人固有文化创造功能者复是其一。凡诸种种功能，皆潜在于吾人内部生活之深渊，不由外铄，不从他得，此乃吾人所不容不自信者。吾人固有各种创造功能，虽或因外缘障碍不易显发，然诸功能潜滋暗长、恒无损失，及遇刺激既深，终必现起，革命大业、民主善治，皆是吾人各种创造功能之显发，不容否认。今如过分主张经济决定一切，而忽视吾人固有各种创造功能，是未免偏至之论，余于此不暇深详耳。《周官》全经主旨，只从政治、经济、文化诸方面之互相联系处着眼，但以主动力归之民主政治，其取义极平实，而确不可易。唯政治民主，使芸芸之类易散为群、化私为公，故经济制度一本于均平之原则以建立，文化方面，如学术思想，无曩时帝者愚民政策之毒，任其自由发展，尽有评判接受之益。方正学平生服膺《周官》，以为太平可致，余亦同斯志也。</p>
<p>《周官》于文化方面，地官职兼教养，明文化与经济之联事最密，其识卓矣。知能薄，即开物成务之术短，人所知也；生养乏则青矜失学，人顾可忽之乎？地官左右冢宰，左右者，助义。而统教养之任，明教政、养政，二者相联，欲其互相促进，必以民治为基。秦以来将三千年，竟无识此意者，可知中夏衰微之故矣。</p>
<p>《秋官》以五刑纠万民，皆关于国情民俗之禁戒，而于学校不见有干涉之条文。《天官》以九两系邦国之民，陆释：两犹耦也，所以协耦万民。其三曰“师以贤得民”，其四曰“儒以道得民”，据此则师儒能保持其学术独立之精神与地位，而以德业系万民之信仰，此教化所由兴也。秦以后，帝者奴畜师儒，学绝道丧，生民之患无穷。而《周官》束高阁，无过问者，岂不奇哉？</p>
<p>《周官》学校之制，虽不甚可详，然考之于乡大夫所属，党正岁十二月大蜡之时以礼属民而饮酒于序，序者犹今云学校也。古者五百家为党，其学校百有五十，可谓多矣。又州长春秋以礼会民而射于州序，州之学校有三十，州为党之上级，其学制当比党序为高。乡为最高级，直隶王朝，古者万二千五百家为乡。其地位犹唐宋州郡，今之省也，乡学旧说有六，盖高深学术造就之所，若今省区有大学也，其学制当与王朝之大学等。春官大司乐掌成均之法，郑注：董仲舒云“成均，五帝之学”，成均之法，谓其遗礼可法也。以治建国之学政，而合国之子弟焉。郑注：公卿大夫之子弟当学者，谓之国子。愚按郑氏据帝者之制以释经，故谓国子限于贵族，不知《周官》为民主之治，其云合国之子弟，决非以公卿大夫之子弟为限也。又地官师氏教国子弟，凡国之贵游子弟学焉。从来注家皆以贵游专指王公子弟，因其以周官为周公作，期行之于周世，故以贵游作贵族解，不知经文曰“凡国之贵游子弟”，则通国而合计之词，必不专指王公子弟也，王国所属乡遂或列邦之子弟优秀者，必皆来王朝之大学而就学。来自远方曰游，宠异之曰贵，此其本义也。杜子春云：“游当为犹，言虽贵犹学。”纯是帝制思想为祟。夫王朝大学，如不许天下之优秀者入学，则与《周官》民主政制完全相背，断无是理。余谓汉以来经师皆以帝制厚诬经文，其邪谬随在可见也。</p>
<p>《周官》于学校教科，教科谓所教学术之分科。虽未有明文拟定，然地官所属乡大夫之职，正月之吉受教法于司徒，退而颁之于其乡吏，使各以教其所治，以考其德行、察其道艺，三年大比，亦考其德行、道艺。遂大夫之职当与乡同。司谏掌纠万民之德而劝之朋友，正其行而强之道艺。据此诸文，可见《周官》学校之教，除德行为品性之陶养外，而所教之学术则总分道艺二科，道科者，犹今云哲学也，艺科者，犹今云科学知识也。儒道二家皆深穷宇宙体原而同建立道。孔子有“朝闻道，夕死可矣”之叹，岂不奇哉！道家老庄之书及散见余子之言，余子谓《管子》、《韩非》、《淮南》等并有道家言。其形容道体，皆弘阐《大易》之蕴，惜未免溺于虚静而于健动处少理会。道体虚而健，静亦动也。静亦动者，其动非乱，而静不滞也；虚而健者，其健不已，虚而不屈也。不屈者，无穷竭也。《诗》曰“维天之命，於穆不已”。天者，道体之异名，非谓神帝；命者，流行义。道体流行不息，故云不已，此不已一词含义深远。不已正是健德。惟虚无碍，无碍故健，其健不已，其虚不屈，是为万化之原。虚健二德实相因。动静一如，是为道体，嚣动毋静，枯静失动，皆丧其道体也。吾人体现大道于己，不可沦虚而舍健、滞静而厌动。不可二字，一气贯下。《易》以健动显道体，义趣深远至极，参考余著《新唯识论》《转变》《功能》诸章。夫道备万理、肇万化，无始无终，无形无象，只无形象耳，非谓其空无。其显为万有者，皆其变动不居之迹耳。此中变动一词，涵义甚深。俗以物体移转谓之变动，此则不可作实物想。可考《新论》《转变章》。万物皆化迹也，而道体不即是迹，譬如水现为冰，而水之自性不即是冰也。老曰“道可道，非常道。可道之道，犹说也。此言道不可言说，如可说，便非真常之道也。言说所以表物，而道非物，故不可说。名可名，非常名”，此言道不可名，而名为道者，亦不得已而强为之名耳，如以道为可名，则名已非常道之名，只是意想所安立耳。诚以理绝言诠，归于证会。尼父“默识”，是《道经》开端数语所本。佛言证会，与《论语》默识，其义相通，容当别论。道之一字，汉以来经师莫求真解，今综儒道二家旨要，略释如上。</p>
<p>艺者，百家之学。古代百家甚盛，如天文、数学，唐虞已有专官。张衡在东汉初著《灵宪算网论》，网络天地而算之，制候地震仪，盖其所承藉者甚远而深，非可一蹴而几也。指南针作者，一云黄帝，一云周公，或黄帝首创，周公继述，此非明于电磁者不能为，则物理知识，古有之矣。李冰，战国时秦人，其水利工程尚在，今人犹惊叹莫及，则工程学盛于古代可知。木鸢则墨翟公输并有制作，是亦飞机之始。舟舵发明，当亦甚古，西人赖之以航海，此与火药及造纸并印刷术，贡献于世界者甚伟大。化学始于炼丹，汉世已有为之者，其源当出于战国。医术与药物发明在远古，及春秋时，扁鹊仓公精察腑脏经络，则解剖术已甚精。《周官》有壶涿氏，秋官之属。掌除水虫，可见古时对于微生物之研究亦不浅。地理则邹衍已创发五大洲之说。至于音律精妙，直宣造化之奥，尤足惊叹。余谓科学在吾国古代已有基础，即百家之业是也，而闻者或不以为然，此等妄自菲薄之见，可为太息。窃谓地官之属，自乡遂大夫以下，每岁必察其民之道艺，三年大比亦然。其所察者，必是其在学校时之所习，否则其所察非民之所学，断无是理，故敢推定地官于学校所教之学，总分道艺两科，而艺科即百家之业，此从古时百家思想之盛行而推断之，非臆测也。</p>
<p>余既推定地官于学校所教只是道艺两科，其各科细目自不便列举，当由后人随时斟酌。道科之学，所以究万化本源、人生真性，则涵养其民之德行者在是矣。艺科之学则教民以格物，而见于实用者在是矣。然则乡三物之说，其秦世或汉初儒生之改窜乎？乡三物者，谓乡大夫以三物教其民也。物犹事也。三物者，一曰六德，知仁圣义中和；二曰六行，孝友睦姻任恤；三曰六艺，礼乐射御书数。余于乡三物，向疑其浮乱，非圣人之言。《论语》鉴别门人之长，列以四科，其一曰德行，未闻析德行为二物也。设云：蓄于中之谓德，发于事之谓行，故德行本无分而亦不妨分者。果尔，则行析以六尚无不可，德蓄于中，如何析举？即为修养工夫计，无妨析举，以便专注，则必持其本根，始无亏蔽，否则支离以为德，未见其有成德之基也。夫《易》始乾元，乾元，仁也，求仁而万德备。《中庸》言智、仁、勇，修是三者而万德亦备。阳明言良知，致良知而万德亦备。今此六德曰知仁圣义中和，既非如《大易》直显仁体以立本，亦不若后儒直指良知为本。又不似《中庸》知仁勇三德领众德之要、得会成之妙，又不似三字，至此为句。直是杂缀六目，目者，德目。无有义蕴。至于教艺唯六，唯者，言其独限于六也。则百家众艺不立于学校者，将无不废绝矣。且礼乐者，原于道体，蟠际天地，《乐记》云“及夫礼乐之极乎天而蟠乎地”，言其功用盛大，弥满天地，无乎不在也。洋洋乎发育万物，广大精微极矣。今以礼乐与射御书数并列，则礼者，玉帛之仪耳，乐者，钟鼓之音耳。子曰“礼云礼云，玉帛云乎哉？乐云乐云，钟鼓云乎哉？”是《周官》学校之教，将使礼坏乐崩也。乡三物浮乱已甚，而二千数百年莫有疑者。明儒颜习斋盛张乡三物，以为学的，的者鹄的，射者命中之的也，谓颜氏以乡三物为学术之正鹄。甚矣其隘也。虽然，颜氏期挽理学迂阔而归实践，仁人之志也。</p>
<p>难者曰：公之言辨矣，然说经至不当意处，便谓秦汉间儒生改窜可乎？曰：《周官经》必本孔子之口义无疑也，广大悉备，非圣人莫能道也。《系辞传》赞《易》曰“广大悉备”，吾于《周官》亦云。吾以群经互证，而敢楷定乡三物为浮乱之说也。《周官》之经纶与《大易》通，《系辞传》曰“知周万物”，曰“裁成天地，辅相万物”，曰“开物成务”，曰“备物致用”，曰“立成器以为天下利”，其宏大深密之蕴，可玩索也，何至于艺科之教仅限以射御书数及礼之仪文、乐之音节而已乎？德行之分甚无义，吾前所弹正，皆于易《礼》《论语》有据，《中庸》本在《礼记》。非任己意以妄訾也。秦汉间儒生，除保存古义外，殊无深造自得处。乡三物浮乱，必为秦汉间儒生所改窜，且其改窜非无故矣。贾公彦《疏序》谓《周官》孝武之时始出，秘而不传。《周官》后出者，以其始皇独恶之故也。是以《马融传》云：秦自孝公以下，用商君之法，其政酷烈，与《周官》相反，故始皇禁挟书，特疾恶，欲绝灭之，搜求焚烧之独悉，按此言吕政求《周官》焚烧之务尽也。是以隐藏百年。按此言《周官》隐藏百年，毕竟有人保存之也。孝武帝始除挟书之律，开献书之路，既出于山岩屋壁，复入于秘府，五家之儒，莫得见焉。愚按皮锡瑞谓惠帝已除秦时挟书律，疑马融称武帝除挟书律有误，此乃皮氏过疑。惠帝时虽除挟书律，而民情或不无观望者，其时距吕政之祸尚近也。武帝时急于求书，恐有不肯献者，或重申令除挟书律，亦应有之事。马融以汉人说汉事，当不致误。但马融言秦尚酷烈，与《周官》反，故吕政欲绝灭之，其言犹未深了吕政心事。《周官》本为民主思想、社会主义，此书在春秋战国时已不便通行，故托为周公所作。吕政狂猘，期以天下为私产，传之万世，其欲绝灭《周官》思想自是必然。吕政焚书坑儒时，且有令曰“是古非今者族”，《周官》既托为周代之古制，儒者奉此经以对抗独夫专制之害，吕政之令盖特为《周官》而发。马融谓特疾恶之云云，想是汉初传说至东京犹未泯也。惠帝初除挟书律，而藏此经者犹未敢轻出之，可想见秦时禁令之厉。武帝时，河间献王贤而好儒，故此经得出。《景十三王传》云：献王所献皆古文，先秦旧书，《周官》、《尚书》、《礼记》、《孟子》、《老子》之属，皆经、传、说记。此言有经，即有传与说记也。《艺文志》有《周官经》六篇，《周官传》四篇，而不言《经》亡《冬官篇》，当时《冬官》必未阙，至郑玄所注经本，已无《冬官》，而《周官传》郑氏更未之见。林孝存为东汉人，固力反《周官》者。孝存谓武帝知《周官》为末世渎乱不验之书，摈斥不行，因作十论、七难以排弃之。据此可见《周官》既厄于吕政，又厄于汉武。秦汉间儒者在帝制坚定之下偷存，以焚坑之祸为戒，其传授经书无有不改窜者。《易经》虽以卜筮得不焚，然有无改易已无从考，且汉《易》皆象数，其于孔子之义理绝不讲求。《春秋》殆完全改变，设无孟子史公之语，谁知今存《春秋》非孔子之旧乎？孟子称孔子作《春秋》，又引孔子之言曰：“知我者其唯《春秋》乎？罪我者其唯《春秋》乎？”可想见《春秋》必是破专制而昌民主，破阶级而求均产。孟子言民贵、言井田、言贱丈夫垄断、言诛独夫纣矣未闻弑君、言善战者服上刑，皆《春秋》义也。史公语已引见前文。《繁露》、《公羊》与何休注，所存孔子微言亦甚少，然尚赖有此耳。《书经》几于全亡。《礼经》旧多以《仪礼》为经，吾不谓然，《大小戴礼记》不纯是七十子之真，然孔门古义保存者究不少。总之，六经遭吕政焚坑，亡阙太多，其汉初偶存者，当时儒生惧得罪帝者，又必改变其精神与面目，而后敢献之朝廷，公之于世。《周官》在武帝时已出，林孝存攻《周官》已引武帝语为重，足征刘歆伪造之言全属虚妄。但刘歆必有改易，歆且戴新莽为帝，其敢昌民主乎？且改易者，当不始于歆，《武帝》时，此经已入于秘府，《冬官》何至阙失？余由《天官篇》所载冬官事职推之，《冬官》当有社会主义之制度及工场与商业等规画，其与刘季保固帝制之阴谋、利用人民无组织力、只使之各安耕凿者，必完全相反，故《冬官》独被毁灭，其余未毁者，当改窜不少。最显著者，如《秋官》以八辟丽邦法，其一曰议亲之辟，二曰议故之辟，六曰议贵之辟，此三条者，按诸《周官》大均之原则，其法例决不应有此。《周官》以法治辅礼治，断不容有此不均之法。孟子言舜为天子，瞽叟杀人，舜本大孝，而当此之时只有窃负而逃，不能用天子之威枉法以赦其父，儒家重法之精神如此，《周官》何得有议亲、议故、议贵诸条以自毁其法乎？是为汉初儒生所改窜无疑。此乃随举一例耳，详求之，则非本文所及。从来疑周官者，要皆无关宏旨之枝节细故。吾国人缺乏思辩与向大处找问题之能力，乃从两汉以来养成之，在帝制权威下，只合以无聊考据之业偷活，积久遂成不可拔之惯习。余平生痛恨吕政刘季者以此。余尝言：汉以后无学术。人皆诋为妄，或则盛赞佛门多材。其实佛门上等人物只是将外来物不论短长一齐接受耳，然此项人物亦太少，其次则吾不欲言。中夏民族非不聪明睿智，只惜秦汉以后锢蔽太深。上来所言，似旁涉嫌多。余敢断言，乡三物为秦汉间儒生所改窜，或纯属汉人改窜亦未可知。幸《地官》保存民主制度与社会主义之思想尚可窥见。天官以本官上兼家宰，即一面领本官之职，一面总统六官，而王实为虚位。又秋官尚存小司寇外朝之制，有三询之法，如询国危、询国迁、询立君，皆召集全国人民会议，而地官乡遂亦见此制。因此《周官》骨髓未剥丧尽净，然从表面观之，犹是君主政体，此《周官》所以得存留至今也。刘歆、杜子春、郑兴、郑众、卫宏以及马融、郑玄皆有护持功，百世不能忘也。</p>
<p>《周官》于社会组织颇严密。《秋官》言刑乱国用重典，并非以宽柔为政者。《地官》乡遂之治纳其民于共同生活之轨范，如生产、教育、力役以及葬祭诸礼、赏罚等事，皆使民相助相及，不容有离群而自便其私者，其于兵役之教练至极谨严，无有懈怠。《夏官》制军诘禁，诘，穷治也。使大国比小国，大小以强弱分，不定以国土广狭分也。比者，辅助义，见《易》《比》卦。郑氏训亲，误也。小国事大国，事者，亲近义。大国能辅助小国而不相侵，故小国可亲近之也。均守平则，以安邦国。平则者，犹今云平等互惠也。凡国无论为强大、为弱小，均守平等互惠之平则，故万国安和，可进于大同也。夏官掌军政，对列邦有违反正义、强暴残民者，必讨伐之，此其所以严于治军也。孟子言王道，始不免迂阔。汉以后之儒皆近孟氏。《周官》发明王道，绝不迂阔，盖与《大易》《春秋》为一贯，其源出孔子无疑也。《周官》原于《易》、《春秋》，此意说来太长，兹不暇及。孟子之学源出曾子而稍参《公羊》，注意稍字。于内圣有本原，于外王终不足。其学自战国迄今影响颇大，亦足异也。韩非之书主张性恶，同其师荀卿，又反孝弟、非仁义，皆所以攻孟也。孟子游梁，三晋必受其影响，故荀卿韩非并攻之。史公传孟子，独尊之于诸子上，亦可见其在当时影响较大。庄子言儒墨之是非，亦指孟。汉唐尊孟者皆不乏人。至宋明则孔孟并称，以迄于今。</p>
<p>春官掌邦礼，言礼即摄乐。与地官联事最密。地官掌邦教，其教政则有学校之教与社会之教。社会之教莫严于读法，而法必以礼乐为本。礼乐者，教民有以理性情也。理性情者，陶其情于正，即性无亏蔽也。性禀于天，本无不善。天非外在之神，实即吾人之性而假说为天耳。夫人之生，非凭空幻现也，必有其本源，而此本源就吾人分上言，则谓之天耳。情者亦性之流，而非性之固然。非固然者，犹俗云不必如其本来的样子。吾人自肇生而后，已是具有形气之个体，则性之灵流行发用于形气中，而与环吾个体之天地万物交感者，是谓之情。此情字，义宽，非如心理学上三分法，以情别于知与意而单言之也。性者，通天地万物而无差别相，自性上言，天地万物均吾一体，本源无二故。虚灵绝待，故无不善。情者，缘个体而发，其发有系，便成不善，有系者，滞于个体之谓，如儒云私欲、佛云贪嗔痴等是也。发而中节，中节者，如见利思得，即由情存个体，无由中节。若其情不系于个体，即无利己之私，则见利必思其义，不妄得也，是乃中节。始成乎善。情发为善，即率乎性之固然，是情亦性也，故曰陶其情于正，即性无亏蔽。情发为不善，即徇个体之私而失其天地万物同体之真，是本性亏蔽也。是故圣人之教，在使人陶其情于正，以复其性而已。陶情之道，莫善于礼乐。礼者序也，原夫人之本性元是生生而条理，此言性体是生生不息的，亦是具足无穷条理的。礼所由制，实因人性固有条理而为之序，故人由乎礼，即其情思与天地万物酬酢处，一切循序而不可乱，则其性之固然者无亏蔽矣。乐者乐也，下乐字，读洛，和乐也。原夫人之本性元是通畅而无闭阂，《易》故谓之“太和”，详《易》《干》卦。乐所由作，实因人性本来通畅而为之乐，以达其乐，末乐字，读洛。故人不去乐，则其于日常动止语默间桓是油然和畅，其情无淫荡、无留系，而得其本性之正矣。淫荡者，情之狂迷外逐而自丧其真也；留系者，情之滞于物欲，如礼记所谓人化物也。人化物者，即人失其灵性而成为顽物。是故圣人制礼乐，皆顺人性而为之，将使人由礼之序、乐之乐，以陶其情于正，而复其性之固然也。礼乐所以理性情，其道本乎尽己性以尽物性，究乎天地位、万物育。难言哉礼乐也！</p>
<p>或问：礼之序、乐之和同本于性，则礼乐皆一成而不可变欤？答曰：否否。性者天德，礼乐者人事。夫言性体含备无穷条理者，从其流行发现莫不有则而征之也。流行无止息，条理无穷尽，天之德用至妙也。天谓性，下同。吾人法天而为礼之序，如其不了流行之未尝守故，执一成不易之序，而不可与天理之无穷尽者相应，天理者，性体含备无穷条理，亦省云天理。是礼将为戕性之具也，古礼之难通于后世者多，职此之由。夫礼之为序固也，而序非一端，则随时而更其序者多矣，如古者以尊君为序，近世以民贵为序，至太平世则以万物各畅其性、群龙无首为序，是则序者未可执一常而不知变，为礼者所当谨也。至于人性本自和畅，因为之乐以达和，则乐或无古今之异欤？此亦不然。人心动感无穷，其激于利害、缘于环境、移于风习，情动乎中，哀乐万绪，而发于歌咏、形于舞蹈、运用器物，谓乐器。以谐其音律而宣其意理，以通神明、以格万类者，其能陶情于正，正者谓中和，上言正者亦仿此。毋亏其性者，诚未易得。昔孔子当唐虞三代之后，而论乐独取于韶舞；唐太宗采四裔之乐，而融归华夏之声，今已不可得而闻矣。后有作者，其将以吾古乐之中和调融近代西人壮厉之音而作新乐，为人类含养德性，岂不盛哉！</p>
<p>礼乐所以理性情，此义宏深广远，非知道者，难以语此。庄生云“至言不止于俚耳”，俚俗之耳闻至言，则莫之感通。不止犹不入也。可嘅也。何谓性？何谓情？汉学考据之业固不究及此，宋学诸大儒于性地确有体认，其证解圆满与否是别一问题，而于情上似亦有见之未莹处，今此不及评判。余于上文则已将情、性分疏明白，但未暇取前儒之说比勘同异得失耳。古今万国言治者，大都以利用厚生立其基，法纪严明举其功，而富强乃收其效。至于富强，则大患又伏于此矣。人失其性而功利之欲无餍，未有不流于人相食也。盍亦反其本欤？夫聚人而成国，合群而为治，未有贱功利而贵穷乏、恶富强而求贫弱者，但人生最高之目的毕竟在发扬其灵性生活而复其天地万物同体之真，此即复性之谓。游于无待，振于无竟，夐然无待，故无终竟，无竟而恒不衰，故曰振。于是人生始有无上价值与无穷意义。故为治之道，必使民毋失其性；欲民毋失其性，即莫如兴礼乐；礼乐达于天下，而后天下之人人乃有以陶情于正、毋害其性，此治道之极则也。礼乐之本立，则功利之图、富强之计皆所以助成礼乐之化，而后人生不至坠退，乃互相得于一本万殊、万殊一本之中，敦分而各足，敦分云者，万殊即有分矣。庶物芸芸，各畅其性，各尽其能，各足其儒，此礼之序也。玄同以合爱，达于人生之本源者，即是见性；见性则悟天地万物皆吾一体，故玄同。由此而同体之爱无竭，此乐之和也。是《春秋》太平大同之盛轨也。中外古今言治者，其所竭全神以探索与从事者，总不外食货与法制诸问题，而于养复人性之根本大道甚少措意。唯梵方大雄氏，哀众生自性堕没遂至起惑造业、感招诸苦、惑相无量、相字，去声。恶业无量、苦亦无量，哀字，一气贯至此。乃欲援之以出火宅。其道大激而趋于反人生，余滋惑焉。假令度脱宏愿能使大地平沉、虚空粉碎、生生者不生，余将寓诸寂寥，何所不乐？无如愿与理违，志不切事，虽欲从之，莫由也已。佛法究归出世。大乘不舍众生，则以众生未度故耳，其希愿仍在度脱。详余丛书中黄君所述《摧惑显宗记》。夫唯吾先圣吉凶与民同患。详《系辞传》。将拯含识之伦，莫如文之以礼乐，平其好恶，详《乐记》。息其贪嗔痴，详《新唯识论》。然后生人不失其性，超然上达，浑然与天地万物同体，泊然若各不相为谋而物各自正，是化火宅为清净海也。夫礼乐者，治之母，为其可复人之性也。食货不足，法制不立，不可为治，不可行礼乐，人所知也；食货已足，法制已立，而无礼乐，可以为富强而不可为治，人所未知也。圣人之道，似迂而实不迂。世界不毁，人类不绝，将向往太平大同，不由礼乐之化，而何由哉？子曰：“谁能出不由户，何莫由斯道也？”吾衰矣，抱此信心，终不退转。吾爱人类，吾信圣人之道与人类同无尽。</p>
<p>地官乡遂教民读法，至为严密。法者，用以辅礼乐之所不及也。以法辅礼，言礼即摄乐。以刑辅德，守常而通变，正本而不迂，此儒道所以衣被人天、功侔大造也。乡遂以下各属之政，以祭祀、丧纪、昏冠、饮酒诸礼普教齐民，行礼必作乐，不待言。齐民犹言众庶。故知戴记“礼不下庶人，刑不上大夫”，当为汉儒窜入，非尼父口义也。又凡举祭祀及乡饮等礼时，亦必属民读法，此即寓法治于礼治之中。</p>
<p>地官学校之教，约分道、艺二科。艺科为知识之学，知识技能愈多者，必守礼而由于规矩，始不背于道。老云“智慧出，有大伪”，未尝约之以礼故耳。老云智慧，即知识异名。又知识之探求愈深远者，其与躬行若愈不切近。知识组成体系者，其客观性亦愈重，如此则知识与躬行似无合一处，唯约之以礼，纳诸返躬实践之途，使其向外求理之方与返躬之道两不相混而实相资，渐收内外合一之效。明儒黄梨洲讥程朱向外求理，然程朱尚不尽然，科学方法却如此。且反躬愈深，实践愈力，然后透悟一切知识，如大网罟，百千万孔互相联系。向疑知识有与吾躬行不相关者，只是吾行未至、知不广，故妄疑耳。由此可见知识之学必须约之以礼、敦笃躬行，而后无知行离异之病。</p>
<p>道科之学，不遗知识，却须超越知识境界。其为学也，要在涵养与思唯并进，使思唯因涵养而益纯明，自诚明也；涵养，立诚也。思唯以求明也，诚则无不明。使涵养因思唯而益冲粹，自明诚也。冷，深也。粹，纯善也。此云自明而诚与上自诚而明，皆言明诚相资，即是涵养与思唯互相资也。但此云思唯与平常习用思想一词绝不同义。因平常所谓思想乃原于量智之努力，量智犹云理智。前儒所谓强探力索是也。此种思想之轨范，则董子《繁露》“同而通理，动而相益，顺而相受”三语可谓尽之矣。依于散殊而求其统类、观其会通，是谓同而通理；先物而起判断，征之动用而效益不爽，是谓动而相益；各个命题于其全体系中互相顺成而无违反，是谓顺而相受。晚世各派逻辑，董子三语殆无不包通。思想轨范之精严与其功用之伟大皆可惊叹，然亦有不能避免之缺失，则因思想对于宇宙之考察，只能识其化迹，化迹谓本体流行变化所现之迹象也。而不可得其根源。根源即本体之形容词。是义渊微，此不及论。余今所谓思唯者，却别是一般境地。大智伏除诸惑，佛云无明等惑，犹儒云私欲、私见等也。伏者，抑制之；除者，断灭之。智照湛然，不虑而虑，识万化之攸归；万化所由起与吾人所以有生，原无二本，反己自识，即万化根源不劳外索。无思而思，发玄机于密藏，藏，读去声。密藏者，真理未发见时，如隐匿于秘密藏也，唯智者每突发玄机，而密藏始显。此乃最上之境，非凡愚可测也。其次则上根入，虽惑未尽，而能不为惑使，凡夫生活纯为惑之所驱使，上根不然。神解突发时多，则其明睿所照，上穷玄奥，玄者，理之至极，无在而无不在也；奥，深微也。下尽物曲，亦有机感自然之妙，但恐知及而未能仁守，有贫子说金之病耳。总之，道科之学，必涵养与思唯并进，而涵养为要；涵养不力，待恃思惟，将以虚见为实得，终自害也。涵养必由礼乐。颜子非礼勿视听言动。详《论语》。《曲礼》曰“士无故，不彻琴瑟”。故，谓大灾变或丧疾之类；不彻，犹言不去。《乐记》曰：“礼乐不可斯须去身。致乐以治心，则易直子谅之心油然生矣。易者，简易，心无杂染；直者，正直，无有倒妄。子者仁慈；谅者真实。此言心体纯善之相。易直子谅之心生则乐，乐则安，安则久，久则天，天道只是恒久不息，然此云恒久，是超时间义，须深玩。天则神。神者，不测义，佛氏十地终，即此诣。自致乐以治心至此，含义深远无边，深于佛氏《涅槃经》者较易喻，凡夫难与究此。明儒有曰：乐是心之本体。学者由此语深参去，亦佳。致礼以治躬，则庄敬，庄敬则严威。心中斯须不和不乐，而鄙诈之心入之矣；外貌斯须不庄不敬，而易慢之心入之矣。”易，轻肆也。详玩此一节，可见礼乐为涵养之实功，学者反己体之自知。此云体者，实践义。</p>
<p>如上所说，学校之教，无论为道为艺，皆不可废礼乐。春官大司乐掌成均之法，以治建国之学政，此与地官掌教相联系，最有深义。余以为学校之教如失吾先圣礼乐之旨，则大道废而知能无本，以道科言，无礼乐则学者缺涵养，不可入道，故大道废。以艺科言，无礼乐以立其躬行之基，则知能将成玩具，故云无本。欲人之上达而有与立，必不可几也。《系辞传》曰“穷理尽性以至于命”，理者，一本而万殊、万殊而一本也；性者，以此理为我所具有而言之也；命者，以此理为我与天地万物所同具而言之也。命者，流行义，此理流行不息，是为宇宙本体。世之以知识自多者，固欲即凡天下之物而穷其理，借用朱子传《大学》格物语。不悟其所测者只是万殊之迹，万殊之物皆迹也。而万殊一本处，毕竟不可以知识推度，是其穷理终限于皮肤，未可与言上达也。夫上达者，达其万殊之一本而已，易言之，达吾自性而已，达吾与天地万物同体之本命而已。穷理不至于此，便是庄生所谓“小知间间”，间间者，分析貌，谓其析物而不可得物之原也。佛氏所谓“世智辩聪，非真知也”。真知必待有礼乐之涵养，方可上达。学不至于上达，即不了吾生与天地万物同体之真，不识自性具足无穷德用，其生活常陷于内外有畛、物我对峙与盲目追求之中，而丧其灵性，陷于物化，故不能有立也，此真人道之忧也。立字含义深远。《论语》“仁者己欲立而立人”，颜子曰“如有所立，卓尔”，周子曰“立人极”。试问如何是立？学者宜省。</p>
<p>春官职掌礼乐而只详典制，至其所以立此典制之义蕴，则非好学精思者莫之能究也。《艺文志》有《周官经》六篇，《周官传》四篇，想其传《春官》，必发挥礼乐之义，今不可考矣。《艺文志》称武帝时，河间献王好儒，与毛生等共采《周官》及诸子言乐事者以作《乐记》，内史丞王定传之，以授常山王禹。禹成帝时为谒者，献其书有二十四卷。刘向校书，得《乐记》二十三篇，与禹不同。愚按献王主撰之《乐记》，必于古《周官传》多所发明，今皆无考，是可惜也。余尝欲采《论语》、《礼记》、《大戴礼》、《荀子》及诸子明礼乐旨要者，辑为一书，并于每章附以己意而申论之，名曰《礼乐精义》。顾以衰年，惮劳心力。后有究天人之际、通古今之变者能成此业，是盛德事，不必成之自我也。</p>
<p>老氏毁礼，所毁者，礼之文制耳。文制谓制度文仪。礼之原即道也，其可毁乎？老氏伤世主托于礼教而以名分束缚下民，故毁礼，实则其所谓礼者，只就典制仪文而言，故曰“礼者，忠信之薄而乱之首”也。世主以贵贱尊卑之名分而立文制，谓为礼之当然，小民劫于势而从之，非中诚也，其冲决网罗之志不少衰，故曰“礼者，忠信之薄而乱之首”，其于礼之原不相涉甚明。《礼记》曰“礼时为大”，《礼器篇》。则文制当随时变易不待言。《春秋》于据乱进升平之世，则以天子为爵称，而除其帝号，明人主但为行政首长，与百职事同。详余著《读经示要》第三卷。又以古者妾甚贱，非人道，始制妾母可为夫人，用母以子贵之说塞守旧者之口。举此一二例，可见孔子于礼之文制随时取宜，不主袭故，而其不可变者，唯礼乐之大原而已。《礼记》多保存七十子传授本义，能明礼乐之原，但汉儒亦有增窜，诚当简别。《大戴礼》惜不全，其间可采者亦不少。要之《两戴记》所存古代制数文仪，今犹不尽可弃，如何革故取新，非深于礼乐之原而随时精义者，不足语此。汉以来治《礼》者，唯知有名物制数，而不求其义，不究其原。宋学兴，自负精义矣，然承汉儒封建思想，以名分之帜阴护帝制而不悟。明季船山亭林诸儒为宋学别开生面，而其言礼，终不出程朱窠臼。孔门礼乐本义，湮没将三千年而莫之明也，岂不惜哉！汉以后学人执末而苦其本，则不辨其末之敝也，索子而弃其母，必使其子失于长养也。今后生弃其固有，老者鲜有与予同所见，而亦零落殆尽矣，予何言哉！予何言哉！时独步荒院，苍茫望天，若隐有慰予者，予无尤矣。</p>
<p>春官不独与地官联事密切，而夏官职在整军、秋官掌刑，皆与春官为联。惧夫民之习礼让而流于文弱也，故夏官有整军之政；惧夫民情之易有所溺、不率于礼也，率者，由义。故秋官有崇法明刑之政。孟子曰“物之不齐，物之情也”。佛氏有言“世界无量，众生无量”。故大常者道而万变者事。礼乐秉其常，兵刑通其变，通变所以复于常，天下毕竟无离道之事矣。老氏恶兵刑，而浑言毁礼，必将并礼乐而去之，夫礼乐不兴，则世丧其道，其流必归于兵谋刑法，申韩源出于老，而吕政资其法术，岂偶然哉？夫秉大常以趣万变者，礼乐为本，兵刑为辅，其究也兵刑措而不用，是圣人所以为万世计也。乘万变而昧于大常者，即不知有礼乐之事，而兵谋刑法无可一日绝于天下，乾坤几乎熄矣。呜乎！大宇之内，群生同命，奈何舍礼乐之化而与兵谋刑法相终始乎？上文老氏浑言毁礼云者，浑者，无分别之谓。老氏所毁责之礼，本指文制而言，然达于礼乐之原者，只可言古礼之文制不适于今者宜从变革，未可笼统其词，径举礼而毁责之也。老氏措辞浑然无分别，恐于礼乐之原未深究在。</p>
<p>《周官》于国家之组织取联邦制，绝不同秦以后名为大一统而实散漫无纪之局，绝不，至此为句。其所谓王国，实由列邦联合而成之。民国初年曾有唱联邦说者，而舆论无甚响应，旋有联省自治之论，为军阀所利用，社会亦厌闻之。其实，元以来之省制亦类似联邦形式，但组织上未臻强固，终与联邦不同耳。《周官》建国之理想在成立社会主义之民主国，以农工为主体。此非附会之词，细考《地官》，乡遂之大多数农民与各种职工互相联系，或直接参预国营事业，如各职工。或选举代表，如乡遂三年大比，农民选举贤能。及国有大故，如国危及立君等。得出席全国会议之类，农民皆有此权，乡遂有明文。工商团体亦应有此权，惜《冬官》亡，不可考。可为农工居主体地位之确证。由农工主政，故其政治基础在地方，如乡之治起于五家为比，遂之治起于邻，亦五家。比，自闾以上至于乡，邻，自里以上至于遂，其各级政区之辖地皆不广，各级机关之结构严密与其政令之殷繁紧核，实为汉以后二千数百年之中国人久习于无组织之生活者所梦想不到。但在今日，一方面世运大进，吾人生活日趋复杂，一方面社会主义之实现，必易家庭生活而为群体生活，变私营而为公营，则周官乡遂之法制乃皆出于事势之不得不然，并非奇特，更非过为烦苛。由此可见《周官》一书理想高远，非圣人不能作。犹复须知，此种政治，其政区实不宜过大，过大则恐弛散，难以强固有力，故乡遂以下各级政区皆是小单位，此当注意者一。各乡各遂亦不宜散漫无纪，乃复由乡遂合而成各邦，又由各邦联合，始成王国。邦有君，可考《夏官》。以总其邦之政教禁令。国有王，以总各邦之政教禁令。旧注于邦国一词而分别邦为大、国为小者，殊不足据。邦国系复祠，即通目各邦也。故邦君于其邦内之政有指挥与监督权，国王于各邦之政亦然，上下相维而成治，无散漫失纪之患，此当注意者二。余推《周官》之建国理想，略如上述。</p>
<p>有难：地官六乡六遂皆直隶于王官，不见有隶于邦君之文。答曰：现行《周官经》，已非孔门流传故书，其改窜不知多少。地官六乡六遂，必就王朝所直辖之域内而言，六乡直隶于司徒，六遂直隶于遂人，自无疑义。然以理推之，乡遂之法制必通行于各邦国，否则王朝直辖之地与各邦异政，断无是理。王国本由联邦而成，而一国之中央与各邦有不同之政体，尚成为国家乎？唯各邦有大小不一，其乡遂之数不必皆六耳。</p>
<p>夏官职方氏掌天下之图，有四夷、八蛮、七闽、九貉、五戎、六狄之人民云云。后人欲就周代疆域考定其地，似不必。愚按，此乃泛指四裔远方诸国不在王国内各邦之列者而言。此远方诸国对于王国皆为异国。夏官以九伐之法正邦国。旧注：诸侯有违王命，则出兵以征伐之，所以正之也。愚按，注云诸侯，即王国内之各邦君也。则九伐之法似专为王国内之各邦君而设，理必不然，此所云正邦国，当通摄远方异国。据九伐之罪名，在民主国家似不多有，而僻陋异国之君则犯此等罪者当易见。周官本圣人为万世制法之书，民主国以正义率天下，异国君主有作乱者，必以兵正之，而不割其土地、不夺其物资、不奴其人民，所以为正也。然九伐中，有放弑其君则残之一项，不问被放弑者有应得之罪与否，恐为汉儒改窜。</p>
<p>地官小司寇外朝三询之法，其一曰询立君，而在王朝直辖之乡大夫、遂大夫，亦有遇国大故，率万民而至于朝之文，则此立君当指立王也。王朝直辖之乡遂，其民皆可参预大议。若各邦之乡遂地远人众，必须选代表以参朝议。至于各邦立君，当由各邦乡遂之民先于其本邦大会议决，而后上达于王以命之。以上二事，现存《周官经》虽无文，要可由小司寇外朝与乡遂之文推其必然。</p>
<p>马端临论《周官》之法可行于封建之世，不可行于秦汉以后郡县之局。详《文献通考》。其说似辨，而实不通治理。封建之君王奴役群众而坐享安富尊荣，《周官》之法正反封建，而马氏不悟何耶？《周官》法度不能行于秦汉以后之天下者，非有他故，吕政暴虐而速亡，刘季鉴其失，乃假宽大之名，而使群众各各孤立，无有组织，正如一盘散沙，皇帝乃穹然于其上，使大臣委郡守县令，以监临散漫无力之民众，如牧人执鞭而挥驯羊。汉以来之帝者皆承此术，民力消亡殆尽，民智闭塞已久，如何可行《周官》法度？马氏不知帝制之害，徒怪封建易为郡县始不可行《周官》之法，岂不愚哉？至于王莽、苏绰、王安石，皆法《周官》而不验者。《周官》本为民主主义，如欲实行之，必须提醒民众，完全为民主之治而后可，今莽、绰、安石乃在帝制积弊之下而盗袭《周官》一二节为文饰，宜其不可通也。颜习斋不识《周官》根底，乃欲节取《地官》乡三物以改造思想，不悟其所取者，正是汉人妄窜之文，毫无义蕴，以此伐程朱，岂有识所愿闻哉？《周官》一经，几于旷三千年而无能读者。秦汉以后，思想界何故如斯固陋？帝者诚有罪，而学人不自爱，尤可痛也！</p>
<p>《周官经》，古称为周公作，汉以来疑之者则谓为出于六国时人，何休首持此说。抑之者且诋为刘歆伪作，皆不深思之过也。此书囊括大宇，经纬万端，非圣智出类而有为万世开太平之弘愿者不能为。刘歆才则考据，行则党奸，何能创作此经？歆校理秘书而表章此经，盖以其为古籍而有取焉耳。当时共排之者，以己未得见而故与歆立异，则竖儒之污习耳。此经亦决非周公作，昔人之论，或以为周公创制而未实行，或以为此经于成周之制亦有合者，二说皆陋。创制不出一人，亦自有相合处，要当从其思想体系与根底而别同异，后说不究乎此。周公生商周之际，为周代创业垂统之人，而春秋时代学术思想之盛，更非周公之世所得有，今如臆度周公能有余力遐想，特造此经，不实行于当时而愿遗之万世，未免妄猜太过，故二说皆陋也。何休以为出于六国时人，而不信其出于孔子，则又大错特错。《周官》不必为孔子手撰，而其高远之识、深密之思，非大圣不克逮此。余以为，此经大旨必孔子口授之七十子，其成书至迟在战国初期，文辞朴重，与战国初期以后之文似不同气息。详其义蕴，盖原本《大易》《春秋》。《易》明“先天弗违”，此言天者，盖指运会而言。运会未至而吾人创开之，卒不相违也。《周官》唱导民主，其先天远识，今已莫之违也。至于“开物成务”“备物致用”诸义，亦《周官》所本。《冬官》富邦国、养万民、生百物之宏纲巨领虽不幸缺亡，而《地官》生产部门繁赜，正与《大易》开物、备物之道合。《春秋》言治道，依据《大易》变动不居之宇宙论。参考《繁辞传》。明群变万端而酌其大齐以张三世，曰据乱世、升平世、太平世，其义亦本于《易》。《易纬》《干凿度》明万物之变皆有始、壮、究三期，物初生为始，长大曰壮，归终名究，此三期者，物变之大齐也。究者终也，终非断灭之谓，详余著《读经示要》第三卷谈《易经》处。凡物皆刹那变易，都不暂住。此处吃紧。《易》云“变动不居”，不居即无暂时止住之谓。然从一方面言，物皆相似续流，如前一刹之变方灭，后一刹之变即续前而生，相状似前，是名相似续流。从又一方面言，凡物之变，时有突化，凡物皆不固定，只是变而已，变力盛大，决非一往平平沓沓去，此宜深究。沓沓犹云弛缓。但此云突化，非约一刹那顷言，若约一刹那顷言者，则凡物皆刹那刹那顿变，何又别言突化乎？今所云突化者，即凡物经多刹那相似续流巳，后乃忽有特殊变异，虽复刹那刹那续前而生，却与前所现相不必相似，由后后多刹之变与前前多刹之变有不相似故，当知有突化，是义无疑。圣人知凡物之变有相似续流，亦有突化，故无定相，于是酌物变之大齐，而别以始、壮、究三期，其观物也微矣哉！参考余著《新唯识论》《转变章》。《春秋》据《易》义以推群变而张三世，社会一词，本之日人译名，不如用群字为佳。据乱，群之始也；升平，群之壮也；太平，群之终也，三世所以每进而不守其故者，由有突化焉耳。易干之九五曰“飞龙在天”，即明突化，圣人释此爻之象曰“先天弗违”，所以勉人之法天而勿委心任运也。夫圣人言先天而吾云法天，何哉？天行健，突化而常舍其故也，人能法天突化之功，乃先天矣。若如老氏任运无为，虽訾毁独夫专制而怀想上古淳朴，不欲有所创新，将使昏庸得托之以苟偷，而群俗群制常滞于腐坏之域，是吾人不能法天道之突化而偷以违天也。违天者不祥，其群能免于祸败乎？人道法天之突化而后能先天，此中有深意而不暇详，他日容别论。夫《周官》一经，创明社会主义与民主主义，是与据乱世之群俗群制无一毫沿袭处，群俗谓群之一切习尚，群制谓一切制度。此其创制易俗之奇，将使新旧群体递擅之间有相续而无相似，其不谓之突化得欤？群体者，谓群之一切习尚与其制度自成一种体式，谓之群体。有相续者，旧者灭而新者生，是相续；无相似者，新生者全无似于其旧，是突化也。突化，天道也。天道之于物也，常使故故不留、新新顿起，是天以其健德而成突化之功也。《易》阐天道之奥，而《春秋》本之以张三世，明群化不恒以据乱相续，将有突化可能。《周官》据《春秋》作新制，以为离据乱、进升平之准备，而太平之兆将开于此矣。是故《大易》、《春秋》、《周官》三经为孔氏一家之学，易明天之化恒突起而不用其故，天德，健也。《春秋》、《周官》明人道法天，以为功于其群者，亦曰导之突化而已。鄙哉！何休之排《周官》也，乃以为六国阴谋之书而排之。何休所云阴谋，不无所见，盖《周官》之制，正所以革除据乱世之群制群俗，乃突化而不守其故也。突化者，革命所本也。休知此经非拥护据乱传统之书，其识固高于当时众儒，然不言革命而诬以阴谋，可见休之习于苟偷以媚帝者无所不至矣。近人康有为述《春秋》，虚揭三世名目而不求其义，其所为诸书皆抄胥之业，故反民主、拥帝制，与何休同污，其不知《周官》无足怪。夫《春秋》之本在《易》，不通《易》未可言《春秋》，不真知《春秋》，必不知《周官》为《春秋》创制之书，必不信《周官》源出孔子，三经俱晦而儒学名存实亡。中国停滞于封建社会者二千数百年，非经之毒，有经而不求通故成毒也。</p>
<p>天道无有一刹那顷不是突化，天之化常新而不用其故也，可详玩《新唯识论》《转变章》。然天道非离物而独在也，易言之，万物皆天也。所以者何？物者，天道变化不息之迹耳，离天道无物，离物亦无天道，故不妨曰万物皆天也。宜玩《新论》体用不二之旨。天之化也，本无封域，然其动而不已也，则现似物相。《新论》所谓翕也。物相成，则天之突化若不可窥矣。此意难言，今亦不暇详。然天道恒突化而不用其故，终必破物之封域。凡物从始至壮，则壮期之相视始期已迥异矣，及乎究期，则毁其相缚，究，则物毁灭也。相缚，借用佛书名词，物相成，即失其得于天之无限性，故名缚。而天道复显其突化之功，乃大生、广生，而为新物所资始也。夫物唯任天而自无突化之功，此意不暇详。人类由其生机体发展，其灵性得以显现，故人道能法天之突化，不为形役，以发扬其灵性生活之无限性。人如失其突化之功，即受形限，为形所限制，将如顽物。而人不天矣。不天，谓无灵性生活。若夫群治之需突化也，尤不待论。荀卿曰“民生在群”，此语至精。人在群中，犹四肢之在身也。将善吾之生，莫急于善吾之群。然群道肇于草昧，若一切习尚、一切制度，其始盖为统治者熏之成之而渐至于固定，及其固定日久，弊亦日滋，人虽感其积弊之深，而囿于习、劫于势，卒难变革，非有先觉以突化之功导其群，未有能革故取新者也。夫突化，天道也。物不能法天，天以突化之力破物之缚，非物自力能尔也。唯人能法天以显突化之功。不唯释小体之形缚，不为物役即是释去形骸束缚，此就小己言也。乃复除大体之锢疾，使之一旦舍旧而为新，大体谓群。此乃人道所以尊也。《大易》《春秋》《周官》三经，其无上甚深之蕴莫如倡突化。吾国民性，自秦以后，久受帝制摧残，灵性锢蔽已深，期以突化，似未易言。前世儒生皆谓《周官》不可行，然今已实行矣。剥极必复，岂不信哉！</p>
<p>世儒疑孟子未见《周官》，此事无从考定。此经由孔子口授七十子，展转传述，当六国时，必已盛行三晋。孟子书有北宫锜问周室班爵禄，孟子答之，不与《周官》同，后人以是为孟子未见《周官》之证。然《周官》本孔子为万世制法之书，实非周室旧制，但恐见嫉于时，故托于周公耳。北宫锜之问，或因疑《周官》不合周制而发亦未可知。孟子所答，殊不涉及《周官》，或未便直言孔子故托周公，或实未见《周官》，遂不提及。孟子颖悟高，而不必博览故藉，细玩其书，可见此情，《周官》孟子未睹，不足奇也。荀卿似已见《周官》，其礼治之意与民生在群及养欲给求诸义，当从《周官》融化得来。唯荀卿为小康之学，《礼运篇》以禹汤诸圣治起于衰乱，而名小康。犹护持帝统，不欲遽行社会主义与民主主义，其精神与面目毕竟不似《周官》，此或为其不明言《周官》之故。吕政所坑诸儒，其罪名则为是古非今，想皆持《周官》以抗暴秦者也。汉初言《公羊春秋》者都不敢称说《周官》。武帝时，此经已出，而复入秘府，诸儒犹莫得见。及刘歆奏请列之于经为《周礼》，而诸儒犹共排之，盖去焚坑之祸未远，故相戒不敢传之耳。自刘歆至于郑玄，虽有尊信此经者，然原本必经改窜无疑，否则不便通行也。</p>
<p>郑玄以《周官》为经，礼记为记，记则推阐先师之义，先师谓孔子。其说甚是，但以《周官》为周公作，乃大误耳。近人皮锡瑞以为《周官》言官制，不专言礼，当别出《周官》自为一书，而以《仪礼》为经，大旦戴两《记》附之。愚案锡瑞说非是。《仪礼》自是周室遗制，可别出之，《周官》为经，郑说不可易，《大小戴》两《记》与《荀子》俱宜删定为传，附之《周官》，但原本皆不可废。锡瑞谓《周官》言官制，所见太陋。《周官》囊括大宇，经纬万端，所以裁成天地、辅相万物、参赞化育者，无所不备，岂仅言官制而已乎？《乐记》有言，“及夫礼乐之极乎天而蟠乎地，穷高极远而测深厚”。言礼乐之功用，上极于天，下蟠于地，高无不穷，远无不极，幽深无所不测。其广大悉备，广则无不包，大则无外，悉备则无有亏缺。唯《乐记》形容得当。郑玄以《周官》为礼经，正与《乐记》合。锡瑞乃谓《周官》不专言礼，便将礼看得极狭极浅，吾不知锡瑞所谓礼者果作何义界耶？且圣人礼治之道，正是包涵万有，锡瑞妄驳郑玄，适自彰其陋耳。</p>
<p>礼以道行，不止在一身之动静语默须中礼也，当知一身非小，天地万物皆吾一身，凡齐家治国平天下以至位天地、育万物之事，皆非吾身外事，实皆吾躬行事。识得此意，则独善其身犹未足言礼，极于位育参赞，而后无遗行，而后无亏礼。《周官》之为经也，皇矣大哉！郑玄犹能识之矣。</p>
<p>已说《礼经》，次及《诗》《书》。《诗》以道志，庄生此言，本于孔子也。志者，中有所存而不放逸之谓。子曰“《诗》三百，一言以蔽之，曰思无邪”，思无邪者，正是志在。而世儒有疑者，以为《三百篇》有淫诗、怨诗，不解孔子何故蔽以无邪？余谓疑者致误之故有二：一、疑者不悟《三百篇》皆孔子所删定，故误会有淫诗。《史记》《孔子世家》曰：“古者诗三千余篇，及至孔子去其重，取可施于礼义，上采契后稷，中述殷周之盛，至幽厉之缺，始于衽席。故曰《关雎》之乱以为《风》始，《鹿鸣》为《小雅》始，《文王》为《大雅》始，《清庙》为《颂》始。三百五篇，孔子皆弦歌之，以求合韶武雅颂之音。”据此，则古者三千余篇，孔子去其重，取可施于礼义，即是删诗。而世儒或疑孔子未删诗，不知何所据也？魏源引三家异文，不知孰为夫子所删之本，以此证夫子未删诗，此说甚谬。删诗只是去其重，取可施于礼义，非于每一篇诗而删章删句删字，若塾师改削蒙童文字也。孔子所定之三百篇，取可施于礼义，则无淫诗可知。朱子误解《论语》“郑声淫”，遂于郑卫诗，每说为淫奔之辞。其实孔子言郑声淫者，谓其声淫，不涉其诗之本事也。《乐记》曰：“人心之动，物使之然也。感于物而动，故形于声。”又曰：是故哀心感者，其声噍以杀；其乐心感者，其声啴以缓；其喜心感者，其声发以散；其怒心感者。其声粗以厉；其敬心感者，其声直以廉；其爱心感者，其声和以柔。六者非性也，感于物而后动。又曰：“郑卫之音，乱世之音也，比于慢矣。”据此，则征于声可以察其心，而慎于接声者，亦所以养其心。孔子谓郑声淫，是克就声言，而非论其诗之本事为淫奔与否。玩《乐记》办声数语，已可识孔子之意，而朱子每以淫奔说郑卫诗，其错误不待言矣。且诗人多托意男女，寓情草木，朱子《楚词集注》已见及此，何独于《三百篇》而不之察乎？孔子正乐，删定《三百篇》，皆弦歌之以求合韶武雅颂，诗教与乐教为一，诗之思无邪，即乐之所以为和，知此，则《三百篇》无淫诗，断不容疑。</p>
<p>二、怨诗发于好恶之公，即是思无邪。世儒不能类万物之情，故不识斯趣耳。类万物之情者，只是得其公好公恶而与之同，不相拂也。类者同义。《三百篇》皆来自民间，今所谓大众文学是也。民众被侵剥于统治阶层，其劳作之苦、饥饿之逼，情动于中而发为怨诗，此怨非私也，乃与天下贫苦众庶同此怨也。如《小雅》、《蓼莪》云：“瓶之罄矣，维罍之耻。鲜民之生，不如死之久矣！”案瓶罍皆酒器，瓶小而罍大，贫民以瓶自比，而以大罍比君上，言小民资粮罄尽，悉入大罍，此亦大罍之耻也。鲜民犹言穷乏之民，生不如死，则怨之至也。此诗为孝子不得终养而作。又鱼藻有云：“鱼在在藻，有颁其首。藻，水草也。言鱼何在乎？在水藻处也。颁音焚，大首貌。王在在镐，岂乐饮酒。”言王何在乎？在镐京也，则恺乐饮酒矣。岂音恺。此为第一章，贫民托兴于鱼，言王者视民若肥鱼，可饵而食也，故恺乐饮酒以肆志，此亦贫民怨王之诗。《三百篇》中以此类诗为最多，略举一二，用见其概。凡怨诗皆代表天下劳苦大众忧思之情，忧而思，思然后积，积然后流，流然后发，诗发于思，思以率作兴事，思以率群众而振作之，以兴起革故取新之事。以思相感，则情深而气充矣。群俗政制坏乱不堪，常赖民间诗人抒其忧思，为劳苦众庶激发自觉，诗之为功盛矣哉！</p>
<p>郑玄《六艺论》引《春秋纬》《演孔图》，说《诗》含五际，又引《汛历枢》云“午亥之际为革命”。案此以十二支表阴阳消长，《易》家以阳表善象，以阴表恶象。午为阳谢阴兴，酉为阴盛阳微，及至于亥，则阴盛极而当消，阳从微而渐长，故以午亥之际表示恶象日增，不容不革，至亥则革命势力已张，大明之象也。如统治阶层肇建于古代，亦时有善象，积久而其恶象增炽，则阶级究不容存在。如《小雅》《苕华》之诗云：“牂羊坟首，牂羊，牡羊也；坟，大也。羊瘠则首大，诗人自况如羊之瘠也。三星在罶。罶，笱也。罶中无鱼而水静，但见三星之光而已，此言百物凋耗之状。人可以食，鲜可以饱！”又曰：“知我如此，不如无生！”此亦贫民怨上之辞。今由《变雅》诸怨诗，可想见周初虽有一时善象，而其后王侵剥小民太甚，非废统治阶层，小民终无以为生。孔子正乐删诗，而甚注重贫民怨诗，弘阐革命大义，此天理之极则，人情之大公，而可疑怨诗为邪思乎？</p>
<p>孔子删诗，去其重，取可施于礼义，因定为《三百篇》，言三百者，举成数也。此只是董理之业，何足尊尚？孔子于《春秋》则曰：“其事则齐桓晋文，桓文于五霸为最尊，春秋时，列国大事可以桓文为代表。其文则史，《春秋》原文，则鲁史之文也。其义则某窃取之矣。”据此，则孔子自明其修《春秋》，虽因桓文之事、鲁史之文，而已则寓以新义，己者，设为孔子之自谓。与其本事不必相关，其视鲁史但为记事之文者，自不可同年而语，此《春秋》所以成为孔子之创作也。《春秋》如此。《易》始占卜，至孔子修之，乃成为哲学上囊括大宇、包罗万有之宝典。不独易《春秋》，六经无一不如此者。《诗》自孔子删定为《三百篇》后，而尊之为经，亦必有孔子创发之义，别为诗传，附经以行，惜遭秦火，无复可考。然诗含五际、午亥之际为革命一语，尚存《纬》书，则孔子于《诗经》，明明昌言革命。以此微言征之《论语》，微言者，孔子为万世制法之高远理想，不便著书而。授七十子者，是为微言。曰：《诗》可以兴，朱注：感发志气。愚按谓不为强暴所摧折也。可以观，朱注：考见得失。愚案后贤反帝反对建等，亦是观义。可以群，案谓同情天下劳苦小民及不违众志。可以怨。案怨者，所以对抗暴力。四义宏深，正是革命精神，却从诗教涵养得来。四义，兴观群怨。上述纬书，足与《论语》互证，未可轻于诋纬而不信也。孔子六经原本皆有经有传，如《易》之卦辞、爻辞，孔子承古卜辞而修之，寓以新义，当是经；《彖》《象》《文言》等旧云十翼者，皆传也。十翼原出孔子，而七十子后学亦有增益。现存《春秋》经文及《公羊传》文，尚非孔子原本，前已说及。《左氏》《谷梁》，皆与孔子《春秋》不相关，见余著《读经示要》。《周官》有经有传，见《艺文志》，可覆看前文。刘歆已不见《冬官篇》，恐更不见传也。《大小戴记》足与《周官》传相为羽翼，但其中多杂缀之文，不尽符《周官经》者，宜刊正。唯《诗经》全而不见传。《书》则传不可征，而经亦罕存。余尝推想，自七国战祸日亟，迄吕政用韩非之说董子曾言之。禁绝学术，诸子百家之书皆亡，而儒家遭焚坑，受祸尤烈，不独高文典册俱丧，而七十子后学传承之义散见于《纬》，其词浮乱，无理致者多。故汉以来，尝以《纬》与谶并视。余以为《纬》书文义多不雅驯者，盖秦汉间儒生以焚坑为戒，乃故意如此，以免触忌。唯其中有孔子微言，至可宝贵，如《诗》含五际、午亥之际为革命，此必孔子《诗》传之义，《诗》传毁绝，赖《纬》存之，功亦钜哉！《纬》书唯《易纬》辞义深远，无有浮乱，因发抒玄旨，可无讳也。</p>
<p>《关雎》一篇，定为一经之旨，后儒以为此诗刺康王晏朝。何竟以刺诗冠经首？而范处义《逸斋诗补传》则谓《关雎》虽作于康王时，乃毕公追咏文王太姒之事，以为规谏，故孔子以冠经首。太史公曰“周道缺而《关雎》作”，冯衍《显志赋》“美《关雎》之识微兮，愍周道之将崩”。愚按范处义说追咏文王太姒之事以为规谏，当是此诗之本事，唯作者是否为毕公，犹难考定。史公与冯衍语，深得《关雎》作者之意，而冯衍识微二字，尤下得妙。尧舜兢兢业业，一日二日万几，所以为中夏开万世之基。董子《繁露》曰“天积众精以自强”，富哉斯言！唯大智者深心体之，而后知其义味无穷也。康王溺色晏朝，精神懈怠，失其刚矣。人主怠于上，臣民怠于下，周道不崩得乎？孔子以《关雎》冠经首，所以垂戒也。《论语》有云：“《关雎》乐而不淫，哀而不伤。”后儒皆疑孔子以哀乐并言，殊不可解。郑《笺》乃云哀当为衷字之误，擅改《论语》之文，亦与毛《序》不合。朱子注《论语》《关雎》章云：“求之未得，则宜其有寤寐反侧之忧，盖嫌哀字过重而以忧言之。”其疑一心中不得哀乐并有，固与郑《笺》同。参考《论语集注》。愚于汉宋诸儒疑一心中哀乐不并，而窃叹儒学精神丧亡殆尽，不独考据家亡之，即理学家言涵养者，吾不知其养个甚么？冯衍称《关雎》识微，愍周道将崩，颇识得一哀字；而于一心中哀乐并有，恐衍亦未识在。圣人之心，超脱小己利害得失之外，常与万物同休戚。常字吃紧。超小己故，其心无有不乐时；心有所不乐者，皆由缠于小己之私也。常与万物同休戚故，其心无有不哀时；心失其哀者，必其迷执小己而不能与天地万物通为一体也，此心便为形役，非本心也。此哀与忧异者，哀虽缘事而见，要非缘事而有，至诚恻怛是本心也，不论触事与否，恻怛恒悱然在中，中谓心。其流通于天地万物，息息无间而若不容已者，乃恻怛之几，即哀是也。忧则缘事而发，外缘所牵故，常扰其中，昔人言忧能伤人是也。哀者，恻怛内蕴，本性自然，不杂以私，恒无过激，杂私便成忧，即至过激。故哀即不伤，伤便成忧，已非哀也。乐不淫者，明此乐为真乐，本性自然，无待于外，若待外境而乐者，境便牵心，令其浮举，反己体之自知。浮举谓之淫，淫者荡也，即浮举之相。淫即心不安，已成苦恼，何可云乐？故不淫之乐，方是本心固有之乐；不伤之哀，亦是本心固有之哀。哀乐同属一心，非如两物不可并容。哀者，言乎此心之恻怛；乐者，言乎此心之通畅。孔子曰“吾非斯人之徒与而谁与”，侧怛之诚，溢于言表，哀之至也；又曰“仁者不忧，智者不惑，勇者不惧”，乐之至也。佛之大悲，哀也；无挂碍、无恐怖，乐也。人生如失其哀乐双融之心体，则无大自在力，不能有衣养万物而不为主之热诚与勇气。孔子《删》诗，以《关雎》冠《经》首，而《论语》记其赞《关雎》，乃以哀乐双融发明心地。呜乎！全《经》之蕴在是，人生无上之诣亦止乎此矣！</p>
<p>《书》以道事，庄生此言，深得孔子删《书》之旨。孔子自明其修《春秋》之意云：“载之空言，不如见之行事深切着明。”其删定《尚书》，亦是此意，盖借古帝王之行事，以发挥其所怀抱之理想，非如后世史家只是记事而已。孔子删《书》，始唐虞，大概至文武周公而止，成王以下之事，孔子所修之《尚书》必无取焉。</p>
<p>《诗》始康王，周道始衰。孔子于《诗》倡革命，有以也。平王失道，东迁式微，其晚年仅以守府虚名寄于上，王迹荡然无存，王朝采诗之典必不举，列国不复陈诗，故孟子谓诗亡然后《春秋》作。《春秋》演《大易》《革鼎》二卦之义，《杂卦篇》云：“革，去故也；鼎，取新也。”而张三世，犹《诗经》革命之志也。</p>
<p>由《春秋》继《诗经》而作以推《诗经》所由作，则知《诗经》继《尚书》而作殆无疑。《礼运篇》虽入《小戴礼记》，确是《春秋》外传，其言小康之治，颇赞禹汤文武成王周公六君子之体绩。宋儒诋其薄禹汤诸圣，只是所见不广耳。六君子于据乱世得致小康，其事诚不易，其功未可薄，而孔子所当之世，犹未离据乱，亦不便遽舍六君子之礼教，可参考《礼运》谈小康一节。小康之世正是封建思想，其礼教即以上下尊卑之名分为主旨。故删定《尚书》，以存六君子之绩，使来者得有所考鉴。孔子之教，有大义，有微言。六经皆有大义、微言二派之说，得此枢要，便于圣言无疑滞。其大义者，即六君子在据乱世而能致小康之礼教也。微言，见前注。问曰：《尚书》若只存六君子之事，而托始尧舜何耶？答曰：六君子在据乱世，有小康之绩矣，千里始于跬步，后之离据乱而进升平，由升平而趣太平，皆自小康始也，此所以存六君子也。然圣人之意，存六君子之绩，而未可以六君子之礼制为后世法也。《礼运》六言君子之治曰：“今大道既隐，隐，谓不得显明于天下也。天下为家，天下为帝王一家之产。各亲其亲，各子其子，货力为己，货者，财货；力者，如体力、智力，皆名为力。小康之社会，经济制度为私有，各人皆以货与力为己，而不悟己不离群，不肯去私为公。大人世及以为礼，大人，谓天子；世及者，天子之位世袭，父死子继或兄终弟及也。诸侯世有其国，大夫世有其家，亦然。城郭沟池以为固，礼义以为纪，以正君臣，以笃父子，以睦兄弟，以和夫妇，礼义，至此为长句。以设制度，以立田里，附说。以贤勇知，以臣下之有勇有智者为贤，取其能为君上服事也。以功为己，功者，兼功力、功利、功名三义。天子雄长于列国，固欲以功为己，列国亦各欲以功为己，大夫亦欲以功为己，众庶将莫不然。故谋用是作，而兵由此起，禹汤文武成王周公由此其选也。此者，指前所说以功为己至谋作、兵起等语，而禹汤诸圣则在此等恶习中不为所陷，能自拔出，故云其选也。此六君子者，未有不谨于礼者也，以着其义，义者，于己之外知有人，不自私也。以考其信，以功为己者，盗义之名而取自利之实，是无信也，故必考其信。著有过，着，明也。有过失必自着明，不再蹈前愆也。匿过者，必罪之。刑仁讲让，仁者爱人，刑犹法也。谓取法于仁爱之道。让者，常思抑制一己之私而不夺人，更不欲上人。示民有常，信义仁让，是人道之正常也。如有不如此者，在势者去，众以为殃，在势者，谓天子、诸侯、大夫，皆居势位，如不由乎信义仁让，终必失败，而去其势。众庶如不由乎信义仁让，必将侵侮人而致祸殃。是谓小康。”六君子于据乱世而以信义仁让率天下，所以致小康。是故六君子之为礼也，其要归在信义仁让，诚为生人常道不可或渝者。但其礼制犹未能荡除阶级，此乃据乱世之制度，非天下为公之大道也。故孔子之书首尧舜，因尧舜不以天下为一家私产，故托尧舜之事用明天下为公之道，以此开宗明义，然后叙六君子之绩，则知六君子者大都因时立制，非可为万世不易之常法。《礼器篇》曰“礼时为大”，此一时字，实为《礼经》之大权。天下万有不齐之轻重，持权以衡之而无或爽；古今万有不齐之变，因时而为礼制即无失。故时者礼之权。《大易》随卦之《彖》曰：“随时之义大矣哉！”此礼时为大之所本也。《随》卦下《震》上《兑》，《震》为大动之象，《兑》为悦象，动而后悦名随。此言随时，即有革故创新之义，故动而悦。由此可见随时直是造时，造时者，先时而动，不可偷以待时而后应也。汉以来言随时者，皆待时而应之意，其弊必至失时。六君子在彼时立制，犹不失为随时。东周以后，孔子于诗言革命，于《春秋》言升平、太平之治，皆造时义也，惜其理想不得实现。自汉以后，乃一切失时，且无待时可说，况造时乎？《易》与《礼》之言，甚深宏大，无所不包通。至孟子言孔子“圣之时”，乃专以其一身之仕止久速言，如此则孔子个人进退诚有余裕，而社会何赖有孔子其人乎？孔子明明曰“天下有道，丘不与易也”，孔子欲易天下之弘愿，岂为个人进退计乎？孔子本圣之时，当就其“先天弗违”、“开物成务”、“参赞位育”等大机大用处见，孟氏乃专就个人进退言，后儒皆取法乎是，无肯以其身蒙垢犯难以任天下之重，汉以后衰运，此亦一因也。六经之义不明，其为吾群之戚，可胜言哉！因论小康礼教，不觉曼衍。</p>
<p>余尝言，以功为己一语，揭穿人类罪恶。夫以功为公，则万物皆得其所，而互畅其灵性生活，人道之正也；以功为己，则阴谋交竞，同以兵自毁，是佛氏所谓众生颠倒也。人类何故如斯颠倒？从大人世及以为礼而后，上下贵贱之名分严，而社会始有阶级。阶级既判，则其趋势不至于以功为己而不得也。六君子固非为己者，然上古草昧未开，天下为公之治要未可遽希，见卵而求时夜，不为达人所诮乎？天未曙而鸡鸣，谓之时夜。今卵且未孵，而冀有时夜之事，是空想也。详《庄子》。然六君子以兵谋为戒，其礼制虽仍阶级之规，但其要归在于着义考信，刑仁讲让，示民有常，则与霸者用心全是为己之私、纯从阶级意识出发者，其相去何止天渊。余以为升平、太平之治，必由信义仁让而后可几，兵谋适以自毁，强且黠者固可以兵谋收一时之利，但从远大处看，则祸人者未有不终于自祸也。吾国历史，对外有防御之战而无侵略之战，六君子之遗教深远矣。</p>
<p>附说：《礼运》小康一节中“以设制度，以立田里”，而其后文有云：“故天子有田，以处其子孙；诸侯有国，以处其子孙；大夫有采，以处其子孙。是谓制度。”据此可见古代天子以其邦畿千里之田为己有，子孙养于斯。诸侯于其国内之田，大夫于其采地之田皆然。而天下最大多数农民则皆天子、诸侯、大夫之奴隶耳。天子、诸侯而贤也，则能念农奴之疾苦而宽其赋役，民可乐生；居上者不贤，则横行剥削而民无死所，《苕华》之诗有“不如无生”之叹，岂独王畿之民为然乎？王朝采诗之制当始自周公，此意甚善，然后王行之，或成具文，至平王晚年，则此事已废。孔子修《诗》而倡革命、反封建，作《春秋》而求进升平、太平，以臻天下为公之盛，其为万世人类计也，仁矣哉！</p>
<p>古者书，三千二百四十篇。孔子所删定之《书》，据《汉书》《艺文志》，凡百篇。《尚书》《璇玑玲》曰：“孔子求书，定可以为世法者百二十篇。”案所求之书，即古书三千余篇也，百二十篇，则孔子所删定也。据此，则《艺文志》言百篇者，举成数耳。汉初，距吕政焚书时甚近，其传说必无讹误。吕政焚书，济南人伏生，故秦博士，传《书》二十九篇。汉以来治《尚书》者，皆以伏生二十九篇为真。至张霸百两之篇，在汉时已辨其伪。马郑古文《尚书》，出于杜林者，世亦不信其为孔壁真古文。马郑之书，唐世已亡。而东晋梅赜献古文《尚书》，纯属伪造，则自宋儒迄清人，已成定谳。愚案伏生所传二九篇，如信为孔子所删定之《书》，亦未免轻信。古书三千余篇，其为孔子之《书》所未取者，当亦流传人间。伏生故秦博士，以《尚书》名家，必于孔子《书》及古书三千余篇，皆所博观并究，至鼌错往受书时，伏生年九十余，已垂死，气索而神弗完矣，焉得于模糊记忆中，将古书三千篇中未为孔子所取者决不混入孔《书》之内哉？孔书，谓孔子所删定之书。近人皮锡瑞确信伏生二十九篇为孔子所定《书》，予未敢苟同也。伏生之《书》以《秦誓》终，决非孔子手定。齐桓晋文并有高功，《论语》更以正而不谲许桓。楚庄德量甚宏，尤未易及。此三公者，皆非秦穆所敢望，而二十九篇不载其事，独以《秦誓》侪于二帝三王典诰之列，有是理乎？伏生为秦博士，此必伏生所增窜也。然誓辞有云：“其心休休焉，其如有容。人之有技，若己有之，视人之长若己之长也。人之彦圣，其心好之，不啻若自其口出，人之彦圣者，其言之善，我则心好之，视彼善言如出于我口。是能容之。视人犹己，足见其心之休休能容。以保我子孙黎民，亦职有利哉！”能容故能保子孙与黎民，是大利也。按穆公此誓有君子之道焉，其得为五霸之一者正在此。秦自孝公以后，惨酷猜狭之习日深，至吕政益不堪问。伏生以此誓列入尚书，所以讽吕政之徒思旧德而知自反也，其用心亦苦哉！</p>
<p>孔子删定之《书》，首尧舜而终于六君子，《璇玑》玲所谓“定可以为世法者”是也。古《尚书》三千余篇，是古史；孔子删定之《尚书》百余篇，则是经而非史，此不可不辨也。孔子借二帝尧舜六君子之事，而寓以己之最高理想，故与古史不同。世儒有疑经文纯为孔子假托者，此说甚妄。《论语》《卫灵公篇》“子曰：吾犹及，言犹及亲见之。史之阙文也。当时治史者遇有阙文，即守阙而已，不以己意妄增窜，此有真实不欺之风。有马者，借人乘之。此有不私之意。今亡已夫”。亡读无。孔子叹二事今无也。据此可见孔子述古事必存其真，决无伪造之理。孔子所定《书》百余篇，其叙述二帝六君子之事，当是取其可为后世法者，据事直书，列之为经；至于借古事而发挥己之理想，己者，设为孔子之自谓，上言己者同。必别为传，附经以行，如《春秋》之有经有传，无疑也。</p>
<p>孔子之《书》必终于周公成王时事者，以三义推知之。一、《礼运》谈小康，专举三代之英，所谓六君子是也。故知周公摄王位，立成周一代之典礼，开八百年之基，而《书》即以是终。二《论语》称古帝王之德，唯尧舜禹汤文武周公是子所雅言，此与《书》之始终相应。三、《诗》首《关雎》，刺康王之衰也。家天下与封建制度，自禹始奠之，至成王周公而盛已极，极则不可以不革也，故《书》终于周公成王，而《诗》始康王，发抒革命思想，《诗》《书》二经终始之脉络可寻也。明乎孔子之《书》是经非史，是借二帝六君子之事以立己义，己字，见前注。则不当妄计孔子必详于成康以后王朝与列国之事也。《汉书》《艺文志言》《诗经》三百五篇遭秦而全者，以其讽诵，不独在竹帛故也。惟《书》遭秦火最酷，散亡殆尽，惜哉！</p>
<p>《书》首尧舜，与《周官》之虚君制颇堪印证。孔子《书传》虽不存，而微言之见于《论语》者，如《泰伯篇》云：“大哉尧之为君也，巍巍乎！唯天为大，唯尧则之。荡荡乎！民无能名焉。”天道之大，无为而成，唯尧则之，故民无得而名之也。巍巍乎！其有成功也，焕乎其有文章。焕，光明貌。文章，谓政教与一切制作及文物之盛。尧不以己意宰天下，而命舜总百揆，使九官十二牧各修其职，协和而治，群黎百姓皆畅其性而遂其生，故孔子赞之，以为替君权而崇民治之宏规也。又《卫灵公篇》云：“子曰：无为而治者，其舜也欤？夫何为哉？恭己正南面而已矣。”案《帝典》称舜即位后，辟四门，言使四方民情得以上达，无有壅隔也。明四目，言使四方之目皆得明视天下事。达四聪，言使四方之耳皆得聪听天下事。此其所以无为而治也。孔子因尧舜之事而推演之，以创民主之制。《春秋》《周官》二经当与《尚书》互相参究，方可察见孔子思想脉络与其体系之伟大。惜乎《书经》几尽亡；《春秋》口义在汉初虽未绝，而其着竹帛者，已非孔门传授本真；《周官》窜易太甚，《冬官》已缺，而《周官》传竟无一字存。晚周一切学术绝于吕政，余自儿时闻先父其相公说吕政事，痛恨不能忘，迄今犹如趋庭承诲也。</p>
<p>问曰：六经遭吕政焚坑之祸，或残阙，或窜易，已非孔门传授本义，先生何故尊经如是其力耶？答曰：六经虽有残阙及窜易，而根底犹可究，大体犹可寻。《大易》为五经之原，六十四卦、三百八十四爻最完具，十翼之文虽有七十子后学增益，而巨谬犹不多见。若夫《春秋》一经，《公羊》何注首释元年，明变一言元，即《大易》乾元始物之蕴，是其宇宙论与《易》通。至以三世推群变，随时改制，归趣太平大同，则《干》之群龙无首、天下文明象也。孟轲董生奉元而治，奉元者，体乾元之道而为治，与天下同归于仁。辨王霸，别义利，其庶乎得《春秋》之本矣。夫霸者以诈力劫制天下，王道反是。霸者竞利，王道崇义。崇义而无力，则迂阔无攸济；守义而以强力行之，庶几为群生所托命欤？董子曰“天积众精以自强”，一积字甚妙。佛说精进，如箭射空，箭箭紧接，相承而上，永不退坠，是积精之谓也。孟子言养浩然之气，至大至刚。二子之学，二子谓孟董。皆有得于《易》，同为《公羊》学，识《春秋》之本者，犹赖有二子，然皆不免迂阔。上寻《周官》，实行民主，勿任散漫而严组织，作以道艺，《周官》言作民之作字，其意义甚重大，开导、提振、鼓舞、奖励等方法，皆作也。道者，哲学思想，艺者，科学知识，并见前文。作以生产，作以功力，凡工役与习武事，总名功力。作以礼乐，作以法纪，如读法之类。作以军备，然后本末兼修，治道克举，霸者不得逞志，而大同可期矣。是故《春秋》虽经窜易，而参以《大易》《周官》，稽之孟董何，源流不紊，《易》为《春秋》之源，《周官》又原本《春秋》，孟董二子与何休《公羊》注皆《春秋》之枝流余裔也。纲领堪寻，《春秋》之宏纲巨领，犹可考之《周官》与《礼运》大同说。孰谓《春秋》经旨湮绝难寻哉？《大小戴礼记》虽有宗法社会之遗，然其收罗颇富，宝物极多，如何抉择？如何董理？是非易事。凡治哲学与社会科学者，万不可不深究《两戴记》。诗三百篇，《二南》《雅》《颂》，奥义宏深。子谓伯鱼“不为《二南》，面墙而立”，面墙者，一物无所见，一步不能行。人而不为《二南》，其病若是，故吾人当由《二南》以领会人生之意义与价值。千古读《论语》者，于此昏然罔觉，何哉？《关雎》之诗，孔子直会到哀乐双融境地，而汉宋群儒犹以为不可解也。《雅》《颂》多了义语，了义语，系借用佛典。谈义透澈根源，谓之了义语。晚周迄宋明诸子时见称述，从来大哲不废古诗。后生浅薄，难识斯趣，吁可惜哉！况夫劳苦之众，非号而图改革，大地无量年，众生未平等，谓此不平鸣，万劫常新可也。总之，六经虽不全，其根底可究，其体系可寻，虽汉儒多所窜易，然每根据孔子以前旧义，孔子以前，宗法社会思想为盛。亦可为稽古之助。茫然废经，未知其可也！</p>
<p>问曰：学穷其大，理究其极，将莫如玄矣。二氏穷玄，堪称两大，二氏谓佛老。而先生独尊儒何耶？答曰：孤往之造，小知所骇也；圆通之诣，俗学不测也。夫二氏之学，勇于孤往，其游玄也，不无耽无滞空之病欤？夫佛氏宗派繁多，而印以三法印，究竟空寂，前二印皆空义，第三印是寂义。道家由南华而上探柱下，根极虚无。虚无亦犹空寂，故佛法东来，道家首迎合焉。然格以儒学宗趣，上穷玄极，玄者，谓其理无定在而无所不在；极者，至也。此理至极，更无有上，是万理之所会归。则乾元性海，乾者健也，元者原也。万化之原，其德至健，故谓乾元，是为万物之本命，人生之真性，故又以性海名之。海者，以形容性体广大，无量无边。乾元性海四字，复词也，上所云玄极者即此。未尝不虚无空寂，亦未尝不生生化化而健动也。二氏终未免耽无而滞空矣。耽无滞空之宇宙观，无有发育。《中庸》云“洋洋乎发育万物”，儒家宇宙观，此一语道尽，极可玩。佛家唯识，以山河大地为妄识变现，期于断舍。他宗虽名言有异，而大意颇同。道家虽不呵毁宇宙万象，而以为自然之运，无健动义，亦不须吾人参赞化育之功，是二氏宇宙观均异吾儒。犹复须知，耽无滞空之人生观缺乏创化。《易》曰“君子自强不息”，强者自强，非仗他力，强故不息，吾人生命本来如是。曰“富有之谓大业”，吾人生活内容丰富而深蓄，故发为大业。。曰“日新之谓盛德”，日新而不守其故，所以为盛德。一息不新，则滞于故习、陷于物化，而失其天德矣。是皆创化义也。佛氏以大雄力趣向度脱而反人生，老氏柔退，其下流至于委靡，皆与吾儒不似。创化一词，用张东荪译名，但与柏格森氏本义不必符。吾儒之学亦不妨说为生命论，但吾儒克就性分上言，即将吾所固有生生不息之真推出于形骸外而言其德用，是固至善无染，而亦常在创新舍故、化化不息之进展中，故云创化。</p>
<p>是故在群治方面，佛氏大悲，唯欲拔众生出生死海而已，政治社会诸大问题，彼不过问也；老氏不敢为天下先，庄生曰“孰弊弊焉以天下为事”；弊弊，经营貌。儒者裁成天地、辅相万物与开物成务、先天而天弗违种种大义，皆二氏所无有。道家厌文明，恶夫圣智，以有为伤万物之性，道家所谓圣人与圣智，乃指富于权谋机变，足以动一世者言，与吾儒所云圣智不为同物，切忌混淆。其说亦非全无是处，犹惜其知一而不知二，未为通论也。文明诚有可厌者，然草昧未开之社会，以风习言，其朴实固有贤于文明人，但高尚文化之熏染既缺，往往野性勃发，其凶残贪诈亦甚难驯；以生活言，服食起居交接等项，其幸福与文明人孰多，又不待智者可决也。圣智以有为伤万物之性者，因其怀私纵欲而不惜刍狗万物也。儒者之道，以仁率天下，吉凶与民同患，其裁成、辅相，极于天地位、万物育而不见其有为之迹，《论语》称尧《舜》之德，引前见。可玩也。夫有为无为之辨，公私而已。为之而杂以私，则以己宰物而物伤，庄生骈拇之旨诚然；为之而一本于公，则辅万物之自然，使物畅其性，事称其能，万物皆作而不相扰，是有为即无为也。老庄必欲一切无为，恶乎可？佛氏出世法，毕竟未能粉碎虚空，则大悲宏愿，何若用之于经世为得乎？庄子言“春秋经世”，如政教等法制以及社会组织、经济制度，皆所以经理世宙。二氏于本原上，已未免耽无滞空之失，故向下无往不失。汉以后，二氏思想盛行，不独文士诗人有聪慧者皆染玄义，玄谓魏晋玄学，即宗老庄者也；义谓佛家教义。而江左、隋唐以迄五季，当神州多难之秋，甚多瑰伟奇特人物皆为佛法所吸引。倘以为法忘躯之勇、游玄造微之慧用之于实事求是、拯救生人，中夏当不至衰颓太甚。然二氏影响得失，且勿深论。学者以求真理为事，二氏偏从虚无空寂方面理会万化根源，而不悟其即虚即健、即寂即生，云何契应真理？余造《新唯识论》，归宗《大易》，融二氏之长而违其短，虽见嫉凡俗，余何辞焉？</p>
<p>上来所说六经纲领旨趣，庶几粗具。六经为中国文化与学术思想之根源，晚周诸子百家皆出于是，中国人作人与立国之特殊精神实在六经。独惜汉初诸儒戒焚坑之祸，窜易经文，虽史公直质，能道《春秋》，而犹不无一二语将顺皇帝，首述《春秋》“贬天子，退诸侯”云云，皆孔子本旨，后文言为人君与为人臣者皆不可不知《春秋》，则史公附以己意而图掩盖也。何休称《春秋》多非常可怪之论，盖口义在东汉犹有传者。然休注《公羊》，并无一字涉及非常可怪处，休以后，口义遂不传，惜哉！汉《易》家虽多，皆讲象数，而于孔子之《易》无关。象数者，古代占卜之遗。孔子则因卦爻而发明无穷义理，通数以明变，原非占卜家之数，如每卦三爻，即以一生二、二生三，明万变之原则。假象以显理，不同占卜家之象。如《干》之取象于天，所以显宇宙本体之德用至刚至健也。取象于龙，所以象本体之流行变化而显为万物者，其发展莫不有则也。初之潜、二之见乃至五之飞、上之亢，皆天则自然也，诗曰“有物有则”，此之谓也。又每卦六爻，亦明宇宙万象互相关联，但其关联并非如一副机械，其中有动爻显潜动之力，亦有突跃之变，义蕴无穷，难以穷析。汉儒象数之书虽残阙，就其现存者观之，其不为废话者几何？王辅嗣扫象，真卓识也。汉儒于孔子之《易》既用古占卜之象数以为说而弃其本义，于《春秋》虽传口义而不敢着竹帛，卒至亡失，董子《繁露》，亦只略存微言。他经残缺改窜，更不待言。其尤可痛者，汉儒注经，皆本封建社会思想以垂训，为帝制作护符。武帝知其便于己，故定孔子为一尊，其术高于吕政远矣。武帝，刘季曾孙也。刘季亲见吕政，于焚坑事当知之甚悉。季初起兵，见儒生，即取其冠溲溺之，何故折辱儒生至是乎？盖亲见儒生在秦世坚执经义以反抗吕政之帝制，今惧儒生以反吕政者反己，故每见儒生即折辱之，使其屈于威势，不敢萌抗志也。及季已称帝，犹不除秦时挟书律，可见其阴毒。惠帝时始除此律，而书出犹少。文景武三朝，众儒畏祸，不敢存孔子六经真本，残缺之外，又加窜易，及为传注，复以拥护帝制为根本，武帝乃喜而利用之，于是孔子大毁于秦而定一尊于汉。封建社会延长至二千数百年，吾人恨吕政，恶其开祸端耳，刘季祖孙之罪不下于吕政也。东汉光武明章并讲经学，《白处通》一书，诸儒集议，皇帝亲决，始盛张三纲五常。自此之后，群儒释经皆奉为天经地义，二千余年未之有改，而帝制遂坚立不摇。三纲者，君为臣纲，父为子纲，夫为妻纲，其本意在尊君，而以父尊于子、夫尊于妻配合之，于是人皆视为天理当然，无敢妄疑者。夫父道尊而子当孝，天地可毁，斯理不易也，父不得无理束其子是别一问题，究不可曰父母不当尊也。虎狼有父子，而况于人乎？但以父道配君道，无端加上政治意义，定为名教，由此有王者以孝治天下与移孝作忠等教条，使孝道成为大盗盗国之工具，此害可胜言乎？详玩《论语》孔子答门人问孝，皆就至性至情不容已处启发之，如曰“父母惟其疾之忧”，曰“至于犬马皆能有养，不敬，何以别乎？”此例不胜举。自三纲之说出，只以父子说成名教关系，而性情之真乃戕贼无余矣。古义，妻者齐也，妇者匹也，夫妇平等昭然矣。今以尊夫者配合于尊君，又何理欤？五常谓仁义礼智信，乃人性固有之德，本不可毁；但以五常连属于三纲，则五常亦变成名教，将矫揉造作而不出于本性之自然矣。如孝在五常中是仁之端也，今之为子者，以迫于名教而为孝，则非出于性情之不容已，其贼仁不已甚乎？又如夫妇有别是义之端也，今束于名教而始为有别，则夫妇非以义合，是贼夫义也。自东汉倡名教纲常之说以护持帝制，而生民渐失其性，民德之偷已久矣，蛮野之徒迭起为帝，不亦宜乎？朱子《论语集注》解子张问十世章有曰“愚按三纲五常，礼之大体，三代相继，皆因之而不能变”云云，此非朱子一人之见，实代表二千余年汉宋群儒之共同信守也。其实孔子说“殷因于夏礼，所损益可知也；周因于殷礼，所损益可知也；其或继周者，虽百世可知也”，此段话本极圆活，不可以三纲五常填实因字中去。孔子之意若曰：殷继夏而兴，于夏礼自不无因仍之处，但殷之时势已大变于夏，决不可于夏礼多有所因，必有所损革，必有所新益，此为吾人所可知者。下文准知。详此章之义，本注重损益，而朱子填入三纲五常，便说成不损不益，此岂小过？清儒以戴震为钜子，震尝以朱子与康成并称，谓康成精于制数，制者制度，数者品数，如云“礼仪三百，威仪三千”，即以数计。康成考据之业，所精在制数而已，震此说甚平允。朱子精于义理。朱子谈性理处，本非康成所及，震此说亦允。但朱子与周程诸大师谈礼制或治道处则完全承汉儒奴化，或且变本加厉焉，此则震所不悟也。平情而论，汉初诸儒经吕政大毁灭，心怀戒惧，虽窜易经文，而犹保存古义不少。《周官经》虽改面目，而骨子里并未变，犹赖有此，可以与孟子“民为贵”、董子《繁露》及何休三世义并史公所云“闻诸董生《春秋》贬天子、退诸侯、讨大夫”等微言相印证。《史记》偶存古义，多有奇宝。如“《易》本隐之显，《春秋》推见至隐”，此二语直是囊括大宇，当从宇宙论、人生论乃至群化各方面深究去。严复仅以逻辑之术言，虽不无见，犹泥于一曲也。友人孙学悟颖川甚爱此二语，慧眼哉！《易纬》多玄言奥义，后儒鲜能理会。《两戴记》亦多鸿宝，古今有神解者少，惜哉！戴东原最喜《大戴记》《本命篇》“分于道谓之命”一语，谈天人之际，此语含义深广无边，然戴氏于此语究作何解，恐犹远隔在。此一语在本体论、宇宙论、人生论各方面是最大问题所在。道者，本体之目，是绝对而无偶，大全而不可剖析，今云分于道何耶？分之为言，从万物之所各得而言也。此中万物则为天地人物之总名。命字有多义，兹不及详。此处言命，则是赋予义。万物皆得道以生以成，故说道分赋于万物，譬如无量众沤皆得大海水以成，即可说众沤所由成是大海水赋予之。即依分赋义而假曰命之也。命亦假名耳，非道超越于万物之外能命物也，此须善会。分字最吃紧，如误解分字，将以为一个人或一微尘只于大全中揽一细分而成，大全谓道，细分犹言一小分，此词借用印度胜论，而与原义不必符。是以凡情析物之见而测玄微；其迷谬亦甚矣。如分字善解之，即一一微尘各各具有大全，譬如众沤各各具有大海水，易言之，即每一沤皆以大海水为体，非可于大海水中割划一细分，取之以成为某一沤故。万物各各具有大道之全体，义亦犹是。而每一微尘皆是无穷无尽，一微尘非小，其体即道故，斯无穷尽明矣。佛者所谓“一华一法界，一叶一如来”是也，佛家法界、如来诸词，皆为本体之名。而况于人乎？东原果作何解，吾不便猜度，然能知此语重要，其识已过人远矣。总之，西京诸儒，犹有存孔门古义者，东京之儒则为纲常名教所束缚。党人习于气矜而无实行、无正见，浮华脆弱，乡原之雄，典午胡祸，伏于此矣。顾亭林称美东京，何其识之下哉？《孝经》是汉人伪造，以拥护帝制，其言皆不切近天性，容当别论。</p>
<p>吕政禁绝学术，诸子百家一切废弃，不唯毁灭儒学而已。其说倡自韩非，而吕政李斯采用之。刘季祖孙承吕政之策而变其术，伪儒学既定为一尊，诸子坠绪，百家遗业，不待厉禁而自绝。六经原本既窜乱，诸儒注经又皆以护持帝制为本，中国学术思想绝于秦汉，至可痛也！社会停滞于封建之局，帝制延数千年而不变，岂偶然乎？</p>
<p>余在清光绪二十八九年间，即与王汉、何自新诸先烈图革命，旋入武昌兵营当一小卒。时海内风气日变，少年皆骂孔子、毁六经，余亦如是。皮锡瑞在清末著《经学史》一小册，曾谓当时有烧经之说，盖实录也。辛亥武昌首义，神州光复，蔡孑老主张学校禁止读经。余初未措意，旋见吾党诸新贵似不足办天下事，而旧势力之腐坏，亦岌岌不可终日。余自度非事功才，始决志从中国学术思想方面用一番功力。初治宋明学，总有拘隘偏枯之感；进求之老庄，喜其玄解，而终有所未满；余于《读经示要》中卷曾略论老庄而未及详，得暇当为专篇。又求之大乘空有二宗。余于佛家浩浩三藏无量无边义蕴，窃欲蔽以一言，曰观空不证而已。学究其极，理穷其至，莫大于观空，莫难于观空不证。空非空无之谓，但以无形无象、无作意故、无惑染故，名之为空，此非一切知见安足处。观者，观照，非妄识猜度故，名之为观。不证二字，深微至极，难以训释，强随俗解，只是不取空相，不取犹云不执。宜详玩《大般若经》。彻了诸法如幻而不取幻相，此云诸法，犹云宇宙万象。彻了众生如泡影而不舍众生，于寂灭海而兴大悲，寂灭有二义：一者，一切惑染灭故，名寂灭；二者，宇宙万象无暂住故，生而不有，未尝不寂故。大悲者，与众生同体故。是谓观空不证。此与《易》《系辞传》“穷神知化，德之盛也”同一无上甚深境界。世智闻此，索然无味；大慧乍领，深叹百千万劫难遭遇。呜乎！安得解人与之默然于斯理哉？虽然，大乘超越小宗，已近乎儒而犹未至于儒也，《易》《春秋》内圣外王之全体大用，龙树提婆无着世亲倘生中土，其将莫逆于心欤？</p>
<p>晚周诸子并作。庄生《天下篇》所称述者，皆当时流行之大学派也。秦以后，其学皆绝，其书皆不传。荀卿《非十二子》，韩非称八儒、三墨，亦皆当时大学派也，而汉初已鲜可征矣。其为庄生荀卿韩非所受影响未深而不及称者又岂少也哉？中夏文化发达甚早且甚高，而吕政刘季相承，毁之一旦，岂不惜哉！</p>
<p>商鞅韩非，亦怪杰也。蜀汉昭烈读其书，叹为益人意理。以二子之才，如能抑君权、倡民主，学术思想自由，有评判而无禁绝，政治上本之以敦仁隆礼，持之以明法绝私，行之以严威实干，振六国衰颓之俗，开三代未有之运，岂不妙哉！商韩毕竟非法家正宗，余于《读经示要》已论之。正宗之学，鲜可考者。《淮南》所存“法原于众”一词，明法由民众公意制定，当是正宗遗意。《管子书》或成于战国之际，必为齐人宗管氏者所为。其书以法家而兼融儒道，论治则优于孟子远矣，汉以来颇不重视，惜哉！《内业》《明心》诸篇，近人以为非《管子》之篇，此实不通《管子》耳，容当别论。</p>
<p>晚周诸子佚文，古籍偶有可征述者，成都蒙文通尝留意于斯，未知近得安心素业否？</p>
<p>余年四十后，深感民国以来唾弃固有学术思想，壹意妄自菲薄，甚非自立之道。吾国古代科学思想发达已盛，虽古籍沦亡，而汉人已言八卦与《九章》相表里，是《九章算术》发明在鸿古代，岂非奇迹！《易经》为囊括大宇、包罗万象之哲学大典，虽完成于孔子，而实由羲皇本之数理以造其端，岂不神哉！天文、地理、博物、医药、工程诸学，古代并精。指南针、舟舵、木鸢、飞机之始。机械、公输子以机械称于战国时。候地震仪、音律，种种制作，皆在古代。吕政焚百家语以愚黔首，汉承其毒而为术益巧。科学亡绝，咎在专制，非中国从古无科学也。哲学思想，晚周盛极，虽亡于秦汉，然六籍广大之蕴尚可窥。诸子现存者虽残缺，亦甚足珍贵。汉以后，道藏、佛藏，宝物弥多。宋明理学，清人妄诋，何伤日月？其真是处，不可颠仆也。哲学有国民性。治哲学者，自当以本国思想为根底，以外国思想为资助，吸收外人之长，以去吾固有之短，亦当考察外人之短，而发挥吾固有之长，供其借鉴。学术者天下之公器也，容不得一毫自私也，更容不得一毫自薄心。余尝言，将来世界大同，犹赖各种文化系统各自发挥其长处，以便互相比较、互相观摩、互相取舍、互相融和，方有大同之福，否则人类精神界将有颓废之忧，岂明哲所希愿哉？真正哲学家当有空诸倚傍、危岩独立精神，始得有远识明见，堪为闇室孤灯。民国近四十年，谈哲学者只知有西洋而不知有中国，学者或自况于旧瓶新酒，然瓶固此方之旧，酒非今时自造之新，正恐犹是他方旧沙砾耳！子玄《庄注》曰：“头奚不履？足奚不语？”头足各保其独立之能，始有全体发展之幸，言近旨远，子玄有焉。余平生抱曩哲之遗文，泛扁舟于孤海，惟守先待后，皇皇如不及是惧。犹忆梁任公尝以清世汉学拟之欧洲文艺复兴，其言甚无识。欧人文艺复兴时代，自有一段真精神，申言之，即其接受前哲思想，确能以之激发其内部生活力而有沛然不可御与欣欣向荣之机，否则能有善果乎？清世帝王以边地夷人入主，《春秋》所谓夷狄，乃蛮野之称，如吴楚失道皆狄之是也，并非与汉族不同种。以利禄奴化文人。清儒为学，每专一经，而博览故籍、搜集其有关之材料，如是则已耳。清世所称经学大师，皆抄胥之业，《清经解》具存，有目者当能辨之。清人考据，本承宋儒遗绪，但宋儒义理，若辈卑陋，不肯希求，则无忌惮而抹煞之，以汉学自标榜。夫汉学非孔子之真，余已言之矣。然西汉诸儒尚有苦心护持古义者，古义谓孔子微言。清儒则于明季大儒船山亭林青主习斋梨州晚村诸老之劲节宏愿与其民主思想、民族思想及不专靠读书而注重明物析理之精神皆不惜斩绝尽净。假令此曹当汉初，其肯密传《春秋》口义延至东京而后绝乎？其肯存礼运大同小康之文乎？其肯不将《周官》毁尽乎？清儒自称汉学，可谓无耻极矣！且西汉之儒尚有笃信经义至以身殉之者，如睦孟、盖宽饶诸公欲实行天下为公之道，乃悍然据经义上书皇帝，请其退位，至死不悔，此等伟大精神，清儒污贱，决不起丝毫感触，而犹自托汉学可乎？汉儒虽奴化，尚有正义未泯。唐儒言礼，渐除封建锢习。《仪礼》《士冠礼》，父母并拜子，重宗嗣也，杜佑《通典》以为渎乱人伦，讥之诚是。古时重男轻女，父尊而母卑，以与尊君而贱臣民相配合。不引《仪礼》及《礼记》，避繁故。故丧服，父在为母期。唐以后，母丧加至三年。子妇于舅姑亦然。古嫂叔无服，男女有界，虽嫂叔不容泯也。唐以后，嫂叔亦有服。吾觉汉唐诸儒犹有可取，唯清儒奴化最深，无正义感，谓其考据之勤于治古籍者有助，余亦何尝没其功？若许其于学问有得力处，至拟之欧洲文艺复兴，自非浅识，何忍妄言惑世？余以为辛亥光复，帝制告终，中国早应有一番文艺复兴之绩，唯所谓复兴者，决非于旧学不辨短长，一切重演之谓。惟当秉毛公评判接受之明示，先从孔子六经清理本源，次则晚周诸子犹未绝者，如老庄孟荀管墨之类。或残篇仅存如《公孙龙子》之类。及有片言碎义见于他籍者，皆当详其本义，而后平章得失。</p>
<p>晚周而后，魏晋玄家，王辅嗣卓然独创，向秀张湛郭象皆承其流而演《庄》《列》。辅嗣注《老》而先说《易》。有《易略例》及易注。道家祖老聃，而老学源出《大易》，其渊源可考也。现行列子或即张湛杂采故籍以成此书，复自为注。郭象注庄而盗向义，不着其名，千秋秽事，智者弗为。漆园之学有极高深处，亦有极下劣处，向郭未精析也。</p>
<p>玄学始于辅嗣，清谈者托之，以招胡祸，是辅嗣不及料也。魏晋迄陈隋间，南北宗浮屠者，其始皆深于玄而以玄迎佛，终乃归佛而背其本宗，是又辅嗣不及料也。</p>
<p>汉世伪儒学，弃孔子之微言微言详前注。而发扬封建思想以护帝制，思想锢蔽，至后汉而极矣。此时思潮当有一种转变。郑玄崇尚《周官经》，确有卓见，惜乎犹是考据家态度，终无实践精神，不足激引群情众志。王辅嗣乃以玄学起而代之，离群众而遗实用，虽恶帝制、訾封建，详辅嗣《老子注》。而以不争为宗极，亦复何济？如《老子》七十三章云“勇于敢则杀”，又云“天之道，不争而善胜”，辅嗣于上注云“必不得其死也”，于下注云“天唯不争，故天下莫能与之争”。夫勇于敢者，革命之事，斗争之事，志不在得其死也，而辅嗣不辨老之非，可乎？天者，谓自然之势，老子言天，非谓神帝。自然不与天下争，而天下无有得抗自然者，如今帝国主义者，正在自然之下崩溃去，虽欲与自然争，不可得也。就此一方看去，辅嗣赞同老子，未可厚非，但道理不可说向一边，佛家去边见，犹儒云去偏见。帝者积恶久而必溃，此即自然之势。帝者至此，固无可抗自然；反帝者勇于敢以争，正是顺自然。《大易》于《坤》卦着玄黄血战之义，老氏似不省，余故不以老氏为尼山肖子也。然儒者用斗争为去不平以求平，或去闇以求明时，不得已而从权以济，决非以斗争为正常之道，此义万不可忽。老氏、辅嗣必偏主不争，是率天下偏向恶浊，万古不返也。郑玄颇识《周官》而未通《大易》，汉世《易》家皆谈象数，与孔子之《易》无关，说见前文。故无革鼎之盛事。辅嗣宗老氏，老氏学《易》而变其宗，虽欲自树，适形其短，惜哉！辅嗣不宗儒而宗老也。辅嗣崇无，详老注。既非善变。如外来思想有与《春秋》《周官》接近者，自可因新感摄而引发内蕴之生命力，不幸外来者为《印度》佛教，佛氏明空，与老氏崇无本相似而实不相同也。相似与相同，其区别太大。余虽欲略辨之，而苦于难下语，亦非不能下语也。学者于两家思想体系及其根底若非各别精研过，吾虽以简单语句判定两家异同，闻者不唯无实解，正恐引生许多恍惚之见，益成毒害。颇有谓东方古哲之学不是一套空思想，因而疑吾用思想体系之词为不合者，此等见解，如欲与办，似太麻烦，兹不暇及。黄君所《述摧惑显宗记》，于佛氏本义持衡正确，近印二百部。学者肯虚心于此，再细玩若干部大经大论，自有真悟入。佛法确高于老，高者透，则其低一级者自易彻，擒贼先擒王，为学何独不然？</p>
<p>两汉以来，孔子六经之真已晦蔽不可见。二千数百年所谓儒者，若概斥为奴，似难过，然平情深究，不谓其奴化之深不得也。魏晋以来，佛法在中国思想界确为主流，南北隋唐以及五季，聪明奇特人几被空王一网打尽。南北朝时代，不唯江左佛法盛行，北中国则罗什宏宣力大，徒众之多，殊过洙泗。唐世，儒学无人才，佛家为盛。五季俊杰，尽在禅宗。宋明理学虽云反佛，其实始终与禅学夹杂。至明季诸子始大攻心学，欲别于禅，而本原上终欠宏深。然清人入关，诸子之学亦斩于奴化之汉学家矣。</p>
<p>佛法东来，其演变极复杂。余于历史素不甚留意，但肤俗之论每以华梵融通之业专归宋明理学，确甚错误。魏晋迄隋唐，中国人已自创许多宗派，而同有玄佛合流之意味。其最著者，如《肇公》《物不迁论》，文字极少而境界极高，《起信论》不生灭与生灭和合，乍见和合二字，似不甚妥，其实此中义旨深广无边，明儒管东溟论性，于此似有窥。杜顺法界玄镜理事圆融，《十力语要》卷二有一书谈及。皆澈法源底。借用《胜鬘经》语。诸公倘遇龙树无着诸大菩萨亲说法要，自当令其心折，况论师之流乎？余尝言，玄家融佛者，其直凑单微，颇有超过宋明诸师处，然亦有不逮宋明者。玄家会三玄以归于佛，晋人以《大易》与《老庄》称三玄。毕竟与佛氏三法印究竟空寂者不尽合，而自命为佛之徒，不肯宗三玄，欲自失所据。佛言依自不依他，此是极亲切语，而亦无妨作宽泛解。诸公如此行径，似未免依他之失。然诸公所以自居于佛者，三玄虽有《大易》，而玄家实以《老子》为宗，其于《易》也，亦本《老子》之旨趣会去，终不悟孔子本义。老氏崇无，故易投入空寂之教，且老氏于世间法有呵毁而无经纶，呵毁者，如“天地不仁，以万物为刍狗”及攻击帝者与訾仁义之类。老庄皆主清净自正，而无开物成务之道，故无经纶。其趋于出世也又甚易。玄佛融通之业，自吾国思想界视之并不希奇，亦非民生困敝之国家所需要，故影响不及宋明。向来研佛教史者，或只知佛法之来，玄家首与迎合，实则不止迎合而已，其融通之业确亦大有可观，不容茫然莫察也。</p>
<p>孔子六经与佛氏出世法，确为两不相容之物，两家根本不同处，《摧惑显宗记》略言之，见《十力丛书》。宋明儒始作此大难事，所以可贵。然余于宋学总有拘碍偏枯之感，今此不及论。明学本继承两宋。自王阳明出，确不守程朱绳墨。张江陵继阳明而兴，其取精用物宏多，又为王学所收拾不下，然以佛法出世精神转为吾儒经世精神，则两先生所同也。</p>
<p>晚明船山亭林习斋梨州晚村诸子承宋学、王学之绪而发起新变化，《读经示要》曾略言之。旧作《示要》，未言及傅青主，此是一大疏脱。青主于民主思想、民族思想皆极真切，惜其微言以见志，人或不察。诸子致力于学，颇注意观测事物，虽博极群书，而不谓读书即是学问，此与考据家死守书册者迥异，而理学家空谈心性者尤所不取。亭林船山此种态度更显著，是为变化之最大者。民主思想、民族思想一向被奴儒埋没，无从启发，而诸子脱然超悟，此一变化更奇特。独惜诸子虽反帝制而犹不能完全扫除汉宋以来根深蒂固之奴化，易言之，封建社会礼制与纲常名教之信条，诸子犹被牵缠，不能自拔。如亭林论父在为母期，即据丧服四制、国无二君、家无二尊之义而断定父在不可为母行三年丧，此明是封建社会之礼制，所以拥护君权，而亭林竟莫之省。夫父母，尊同也，恩同也，今母在为父行三年丧，父在又何忍为母期？制父母之丧礼而不本乎人心之安，无端加上政治意义，其贼人性如此。王船山论郊祭之礼，谓后世郊祀皇地，伉北郊以拟天，无阴阳崇卑之别，乱自此生云云，汉以来言《易》象者，以阳有天象、有君象、有男象，以阴有地象、有臣民之象、有女象，尊阳而贱阴，即谓天尊而地卑、君尊而臣民卑、男尊而女卑，此等谬解，源于古代术数家，而经师盛演之以护帝制，实非孔子之易。兹不及详。其误与亭林同。余以为《仪礼》是周室之制，虽本于周公，而后王附益者必多；《礼记》为汉人所记，颇杂采故籍，不尽为孔子本义。后人考礼，必依据《大易》《随》卦及《革》《鼎》《损》《益》诸卦与《春秋》三世之旨，随时精义，方可得孔子之意，不当为汉儒增窜之文所误也。汉儒所弘阐者，鲜不为封建思想也，今人言破封建，须将汉以来礼制研究一番，不当卤莽破去。其上言丧祭礼，不过一例，若细考之，不胜其繁，非此所及。</p>
<p>余之一生，于吾国学术思想确曾用过苦功，非以广见闻为务，非欲以学问家自鸣。余常思秦以后二千数百年颓运，不得不明了秦以后之学术思想，此一意也。欧化东来，吾固有学术思想似日就湮废，余常设想今当舍旧图新，不守其故而新生，则诚然矣，不用其故而新生，恐不应理。不守故而新生者，如米变为粥，米故也，粥新也，米守故而不变，则新粥不生矣，是知新生由不守故。然复须知新生之粥却是用已故之米方变得来，如将故米毁尽，欲新粥生，其可得乎？知用故与守故不可并为一谈，则留心国故，不为浪耗心力，此又一意也。以上二意，而竭平生之力，为无用之学。今临暮年，略抒感想。窃以为中国人之作人与立国精神毕竟在孔子六经。六经遭秦火后，出于汉者，又经汉人窜易，但保存孔子本义尚不少，唯汉宋群儒皆以封建思想说经，今当遵毛公评判接受之明示慎重整理。</p>
<p>晚周诸子可考无多，唯老庄自后汉以来影响颇大，西汉黄老并言，后汉则老庄之风已盛，魏晋后玄佛合流。此于吾社会之停滞不进确有关系。然道家穷玄，已窥众妙之门，堪与梵方之佛并称两大，抉其长而存之，发其短而勿效，是在吾人。</p>
<p>古今任何学派，其立义必皆持之有故，故者，所以义，亦即所据。此有总有分，总者，凡一派思想或理论，其最初找出问题而作解决时，胸中于先有所据，乃从其所据而推析去，便演出许多条理，然后完成系统，唯此所据在哲学上每由玄想得之。分者，每下一义，即有其所据，如因明三支比量，其因喻二支皆宗之所据也。言之成理，凡成一完整体系之理论，其中各方面必不相违反，故云成理。但其所持之故不能尽确，而必有正确不摇者在，其所成之理不能皆当，而必有至当不易者存。佛氏在宗教方面之教证、理证，余平生存而不论，教证、理证者，诸大菩萨宗经而造论，每立一义，或引佛说为证。佛之所说称为教故，是为教证。若以比量推求义理，论证足以自圆其说，如《三十论》以十理成立赖耶识，是为理证。唯念佛家最奇特处，即在其以宗教而包含至高深至广博之哲学思想，其体系伟大无涯，唯儒家与之相类。佛家派别极多，其间矛盾之论确不少，而有判教等方法以调融之，便不相妨。儒者六经广大，无所不备。晚周诸儒虽不可考，而汉以来群儒著述及经生注疏亦各有独到处，惜未加整理耳。印度佛法已式微，中国自魏晋以来吸收佛法之成绩确甚伟大，今后当在评判与融通两方面着手，不堪废坠。</p>
<p>宋明学不可忽视。《读经示要》曾言其变迁之大概。宋学有许多问题、许多派别，明学亦有许多问题、许多派别，都无人继续研究。帝制时代，不肯奖励思想，学者以考据不触世主之忌，又易成名，故自汉以来，群趋于考据之业，亦渐失其思辨之能力，此甚可痛。</p>
<p>共和已二年，文教方针宜审慎周详，学术空气之提振更不可缓。余以为马列主义毕竟宜中国化。毛公思想固深得马列主义之精粹，而于中国固有之学术思想似亦不能谓其无关系。以余所知，其遥契于《周官经》者似不少。凡新故替代之际，故者替而新者代兴，曰替代。新者必一面检过去之短而舍弃之，一面又必因过去之长而发挥光大之。新者利用过去之长而凭借自厚，力量益大，过去之长经新生力融化，其质与量皆不同已往，自不待言。佛氏有云“因赅果海，果彻因源”，斯言可玩。万有虽皆变动不居，然后之变承前而起，应说前为后作因，后望前而名果，因方在前，固非已有后果，然后果之可能性则因中确已赅备，故曰“因赅果海”也。果而曰海者，形容其广大故。果变后起。后之变对前而名果，即以果变二字连属而为复词。虽与前不为同物，然此广大之变，要不无因于前，故由后望前，决非中断而不可上通也，是云“果彻因源”。前因为后果之源，故因源二字亦复词。明夫前因后果连续，无有中断，则前法不可一刀斩绝，法犹云物，借用佛典。此词可虚用。前法谓过去所有学术思想。而毛公评判接受之训，无可易矣。唯评判一事确不容易，政府必须规设中国哲学研究所，培养旧学人才。凡在研究机关工作之学者，只须对于新制度认识清楚，不得违反，而不必求其一致唯物，其有能在唯心论中发挥高深理趣，亦可任其流通，但唯物论者可依其本宗之观点而予以批驳，如此，即与辨证之旨无不相符。凡高深理趣之影响于人类生活，恒在无形中，无形也，故久乃大，不当持实用之观点以苛求之。民国近四十年，新人物对于固有学术思想太疏隔，此为彰明之事实，无待余言。今日诚欲评判旧学，必先养才，养才必须成立一种研究机关，搜求老辈素为义理之学者，请任指导。暂不定额。研究生名额宜定为八十名左右，肄业年限宜较长。但马列主义、毛公思想，研究生必须自习，使有温故知新之效。或谓研究生八十名恐太多，殊不知中国如此广大，学派纷繁，故籍极多，向来只有考据之业，而思想方面毫未理出头绪，八十名研究生岂得云多？纵目前省减，亦非有三四十名不可。又在过去私立讲学机关宜恢复者约有，三：一、南京内学院。此为欧阳竟无居士所创办，实继承杨仁山居士金陵刻经处之遗业。杨公道行，犹在众口。欧翁一代大师，不烦称述。谭浏阳在清季为流血之第一人，即与欧翁同受佛法于杨公者也。同盟会中钜子如章太炎等皆与杨公、欧翁有关系。南京佛学研究机关对革命人物不无相当影响。欧翁虽下世，而其弟子吕秋逸居士克宏前业，当请政务院函商南京省市政府觅一房屋为内学院院址，邀秋逸主持，暂聚生徒数名，由公家维持其生活，以后徐图扩充。吾于佛学本不完全赞同，世所共知，然佛法在中国究是一大学派，确有不可颠仆者在。内学院为最有历史性及成绩卓著之佛学机关，如其废坠，未免可惜！其次，杭州马一浮先生主持之智林图书馆。一浮究玄义之殊趣，综禅理之要会，其学行久为世所共仰。抗旦时，曾在川主持复性书院，不许某党干涉教学，而院费卒无着，当世知其事者不少，尚可查询。一浮以私人募资，选刻古书，皆有精意卓裁，于学术界大有贡献，后改立智林图书馆，绝无经费清季以来，各书局翻印古籍，甚多错误，保存木刻，不失古代遗法，似亦切要，拟请政务院函杭州省府、市府酌予资助其刻书事业，并得聚讲友及生徒数名，存旧学一线之延。一浮之友叶左文先生，博文约礼之醇儒也，同居讲学，实为嘉会。其三，梁漱溟先生主持之勉仁书院。在民国十年左右，彼与北大哲学系诸高材生有私人讲习之所，曰勉仁斋，青年好学者颇受影响。抗日时，始在四川北碚成立勉仁书院。漱溟方奔走民盟，余时栖止勉院，曾以《大易》《春秋》《周官》三经教学者。漱溟本非事功才，以讲学为佳，愚意拟请政府准予资助其恢复勉院，规模不必大，使其培养旧学种子可也。中国文化在大地上自为一种体系，晚周学术复兴运动此时纵不能作，而搜求晚周坠绪、存其种子，则万不可无此一段工夫。中国五千年文化，不可不自爱惜。清季迄民国，凡固有学术废绝已久，毛公主张评判接受，下怀不胜感奋，故敢抒其积怀。年来深感政府以大公之道行苦干实干之政，余确有中夏兴复之信念，故对文化，欲效献曝之忱，今奉书左右，至希垂察，并恳代陈毛公赐览，未知可否？书中所请设立中国哲学研究所与恢复内学院、智林图书馆、勉仁书院等办法，恳代达政务院，是否有当，伏候明教！辱在相知，故敢相渎。伯渠必武沫若诸先生，统希垂鉴。</p>
<h2 id="新唯识论删定本一九五三年-卷上">新唯识论（删定本，一九五三年）
卷上</h2>
<h6 id="阅读日期-2027年02月25日-2027年02月26日-共-2-天">阅读日期：
2027年02月25日-2027年02月26日 共： 2 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
