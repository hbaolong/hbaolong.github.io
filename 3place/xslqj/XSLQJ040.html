<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:转识章</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:转识章</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="转识章">转识章</h4>
<p>将谈转识，先以二事：识谓一切心、心所，有所有依，宜陈梗概一也。识谓前五乃至第八心王。有助伴，心所之异名。略明义界，二也。</p>
<p>初识所依，是名为根。法相家建立五根，总曰根身。为第八相分，成五识所依。成者成立之称，云何五根？谓眼根、眼者，照了导义。《瑜伽》三：“屡观众色，观而复舍，故名为眼。”梵云斫刍，斫者行义，刍者尽义。谓能于境行尽见，行尽见诸色故，名行尽。翻为眼者，体用相当，依唐言译。耳根、耳者能闻之义，梵云戌缕多。《瑜伽》三：数数于此声至能闻，故名为耳。鼻根、鼻者能嗅义，梵云揭逻拿。《瑜伽》三：“数由此故，能嗅于香，故名为鼻。”舌根、舌者，能尝能吮能除饥渴义。梵云时乞缚。《瑜伽》三：“能除饥羸，数发言论，表彰呼召，故名为舌。”身根。身者积聚义，依止义，梵云迦耶。《瑜伽》三：“诸根所随，周遍积集故名为身。”对法：眼根者谓四大种所造。根有自种，不从大生，而依大而生，故名大种所造。说见《境相章》。基师《杂集论述记》四第十二叶：“大所造者，遮胜论执五大即根。”此解甚是。然胜论下无等字，文疏略也。顺世数论诸师，其说亦近胜论，应并遮故。眼识所依，清净色为体。清净色言，简异大众部等五根即以肉团为性，基师《杂集述记》。耳根者，谓四大种所造，耳识所依，清净色为体。鼻根者，谓四大种所造，鼻识所依，清净色为体。舌根者，谓四大种所造，舌识所依，清净色为体。身根者，谓四大种所造，身识所依，清净色为体。”详此所言根者，即是净色。具云清净色。复依何义建立？基师《义林》：“根者，增上义，出生义。或云发生者，义同。与眼等识，为威势增上，为因出生，因者，增上缘因，非因缘因。故名为根。”见《义林》九。安慧《五蕴论》：根者，最胜自在义，此义亦见《俱舍分别根》品，盖安慧之所本也。普光《俱舍记》十一：解最胜自在，有二义：一云，最胜自在，即是有大势用。此则唯约用说。二云，根体胜故，名为最胜，根用胜故，名为自在。此则约体用分疏，然第一解为正。俱舍界品明体，根品明用。今此根品中文，即唯谈根用，不应涉及根体也。主义。所言主义，与谁为主？谓即眼根，与眼识为主，生眼识故。生者，增上缘生，非因缘生。如是乃至身根，与身识为主，主者，专司义。生身识故。见《地婆诃罗》译本。诸所陈义，灿然可观。总略而谈，则根者，以其势用炽盛，义当建立，无可疑也。根体即净色，最微妙故，世所不了，但由生识势用，比知是有。然此根所储之势用，其盛大至不可测。火药炸发，势用虽猛，犹可较测。根之势用，终无一压可为喻况。如眼根发生俱时眼识，而取色相，有能言其力之几何者。万世向一遇，犹旦暮也。</p>
<p>又复应知，清净色根，与扶根尘，同处各遍，和合似一。世所谓肉体或肉眼等者，大乘说名扶根尘，又名根依处，即器界摄。扶根尘者，以能扶根尘。或以扶作浮便误。宋明人有作浮尘根者，斯真倒妄。大乘凡言根者，即是净色，别无所谓浮尘根也。称名稍滥，失理滋远，可勿辨？而根相微妙，世不了故，遂难印忍。其在唯识，亦复以此聚讼。如难陀等师，说五识功能，是名五根；无别净色，为眼等根。即以世亲《二十唯识》、此论有颂云：“识从自种生，似境相而转，为成内外处，佛说彼为十。”难陀释言，彼颂意说，世尊为成十处，故说五识种为眼等根，五识相分为色等境，故眼等根即五识种。见《三十论》四。按颂言内外处者，谓眼等五根为内处，色等五尘为外处也。难陀所释，亦符颂文。唯自种言，义灯四有三解，《述记》二十六亦分三种，恐繁不述。陈那《观所缘缘论》此论有颂云：“识上色功能，名五根应理，功能与境色，无始互为因。”据难陀等释此颂，色识自种，名色功能。所云色识者，实通五识而言之。五识功能，悉依附第八识自体分上，故云识上色功能也。即此功能，说为五根，陈那以是为正理，故次云名五根应理也。又功能与境色互为因者，据难陀释云：“种与色识常互为因，能熏与种，递为因故。”见《三十论》四。此则释境色为色识，即是能熏。功能为因，生色识，色识复为因，熏生功能，故云尔也。《述记》二十六释此颂，颇不一义。然其文词凌乱晦涩，当别为疏理，此姑不详。而为依据。安慧以理教相违破之，广陈九难，一、诸圣教说，十八界各别有种。若五根即五识种者，十八界种应成杂乱。二、圣教说，五根皆是色蕴内处所摄。今汝执五根即是五识种者，若即见种，五根应识蕴摄，若即相种，五根应外处摄，故复违教。三、若五根即五识种者，五根应是五识因缘，如何《大论》等说为增上缘摄耶？四、若五根即五识种，应根识系异，可勘论文。五、依教及理，五根唯无记，五识种通善恶。今汝执五识种即五根，则五根应非唯无记矣。六、种为赖耶摄持，而非执受，根则为赖耶执受，教理共成。若五识种即五根者，五根亦应非有执受，如何可通？七、大乘说意识以末那为根，若许五根即五识种，应意识种即是末那，此宁应理？八、若五根即五识种者，则俱有依与因缘依，应无有别。九、圣教说，五根通现种，若执唯是种，便违一切教。如是九难，具见《三十论》四及《述记》二十六。然《西明要集》疑此非安慧说，而判属火辨。慧沼则据《述记》断为安慧说，谓疏主既是此翻揉者，故能深达，可不劳疑云。词峰甚峻。护法假朋《二十唯识》等文，说能感五识之业种名为五根。则虚言无实，安慧呵责护法云：彼有虚言，都无实义。流于诡辨繁琐。安慧复申十难，详《述记》二十六第九叶以下。抑可谓博辩已。然护法固非赞同难陀说者，其为难陀所引二《论》设救，非必故与安慧相反，姑纵。故纵也。令安慧益尽其词已耳。</p>
<p>难陀说五识种即五根，则以根为种之异名，实不许有净色根也。安慧之破难陀也，其词虽辩，固犹未了难陀本意，而云只为名词之诤耳。原安慧所谓根者，正目净色。难陀则无别净色为眼等根。其说五识种亦名根者，自非安慧之所谓根也。据实而言，安慧与难陀之诤，在根之有无而非种即是根与否。设难陀亦许有净色根者，则根与种非为一物，又何待剖。然安慧斤斤焉辨种之不可为根，不悟难陀所言根者，与己殊指。此所以虽辩而无当，至护法乃如射者中的矣。彼以难陀之拨无净色根也。则依教理，以证其定有。教者圣言量，理者比量。其说曰：藏识变似根等，亦变器世间及根依处，故置等言。有圣教量，为楷定故，不可拨无，一也。许五尘为五识变者，应许五根为藏识变，二也。根相虽非现量得，大乘说根是第八识境，亦现量得，佛智缘时，亦现量缘。然此非世共悉。今依世间，说非现量得。参考《述记》十一第二叶。而由发识用，比知是有，《三十论》四：“以有发生五识用故。”《述记》二十六第十一叶疏云：“以有发生五识用故，比知有根，以果比因故。”非肉团即扶根尘。能发识故，故应别有净色，三也。护法以此三义，《三十论》四：“又诸圣教，处处皆说，阿赖耶识变似色根，至非谓色根即识业种。”《述记》二十六第十至十一叶，称为护法正义也。证成净色根。而后难陀之说无以立。向者聚讼之端，至此始有定谳。</p>
<p>附识：大乘净色根，本用小宗之名，而异其实。如《俱舍论》言：眼根极微，在眼星上傍布而住，如香菱花，亦说如颇胝迦。耳根极微，居耳穴内，旋环而住，如卷桦皮。鼻根极微，居鼻额内，背上面下，如双爪甲。舌根极微，布在舌上，形如半月。身根极微，遍住身分，如身形量。”其为说如此。若以唯识相稽，则根从自种逢缘顿现，非由极微合成。</p>
<p>又此根相，依世间说，现量不证，故不拟其形状。准此，大小同言净色根，其持义精粗，又迥乎相异也。</p>
<p>已说五根，意根云何大乘意根一名，有广义狭义之殊。狭义者，专指第六所依末那。广义者，乃合第六根及七八根通名意根也。今此言意根者，自属广义。后准知之。第六意识，五同法故，见《摄论》知依分。世亲疏云：譬如眼等五识，必有眼等五根为俱有依，如是意识亦应决定有俱有依。应有所依，大小共许。至所依为何？则诤端遂启。经部等有立色根即胸中色物，亦云肉团心。为第六依。则与今人言脑筋者义相和会。言胸中色物与言脑筋者虽异，其以意识所依为色根则同。余部不许色根，而立无间灭识为意根。无间灭识者，即前念识。后念生时，前念已灭，故立此名。无间义者，谓前望后，自类无间。如意识第一念灭已，第二念续生，非第二念有余识为间隔也。纵第二念意识不生，必至第三念方生，而第一念望第三念，仍名无间。以第二念中意识自不生，非由余识为间隔故。即第三念意识乃以第一念意识为缘故生。参考《四缘章》等无间缘中。世亲初研小学，造《俱舍论》即作是说。《俱舍论》一《分别界品》云：“即六识身，无间灭已，能生后识，故名意界。”又云：如五识界，别有眼等五界为依。第六意识，无别所依，为成此依，故说意界。按界者体义，此言意根体即无间灭识。与大乘说意根体即末那者截然不同。学者详之。其后向大，更造《五蕴》，犹存旧义。《五蕴论》，言意界者，谓即彼识无间灭等，此则仍存《俱舍》义也。迹《俱舍》立意根，一反色根之说，其树义已有进矣。意识第六识。行相宽广，周遍计度。分别力强。其所依根，必势用极猛利者，固非色根能尔也。净色虽有大势用，比识则劣。唯其所谓意根者，即取无间灭识，即六识各自前念为体。则以小宗本唯立六识故耳。乃大乘立八识，始说末那为意根，而以小宗所谓无间灭识者，作等无间缘所依止性。无着为世亲造《摄大乘》，即已言之。见所知依分。自是而意根体即末那，遂成大乘定论。</p>
<p>意根者，以第六根体即意，故名。然小乘说无间灭识名意，大乘说第七末那识名意。二者名同实殊，不可滥也。</p>
<p>说第六根已，七八云何？第七以第八为所依根，《大论》五十一，说由有本识，故有末那。《楞伽经》九颂云：“阿赖耶为依，故有末那转。”《述记》二十六：“八若无时，七亦无故。”此极言七定依八也。第八亦以第七为所依根。《大论》六十三，说藏识恒与末那俱时转，又说藏识恒依染污，染污即第七也。述记二十六：“第七若无，八不转故。”此极言八定依七也。七八互为根故，更无孤起之一法也。上述诸根，为表如下：</p>
<p>眼根（净色）</p>
<p>耳根（净色）</p>
<p>鼻根（净色）</p>
<p>舌根（净色）</p>
<p>身根（净色）</p>
<p>第六根（大乘意即第七识）</p>
<p>第七根（第八识）</p>
<p>第八根（第七识）</p>
<p>大乘经论，说六根或六处者，即以七、八根摄入第六意根，总略言六，实不止六。如《三十论》四：“若决定有境为主令心、心所取自所缘，乃是所依，即内六处”云云。此言六处者，其意处亦摄七八根，举此方隅，余可类推。</p>
<p>诸根各具四义：一、决定。所依根若无，能依心、心所定不起。二、有境。根体定是能照或能缘法。五根体即净色，能照境故名有境，意根体即末那等，能缘境故名有境。唯此能照或能缘法，方有力用，得为根也。余扶根尘等，体非有境，不得为根。三、为主。即有自在力。最殊胜力，名自在力。心所依王，便非自在，故不为根。心王是主，有自在力，方为根也。如第六意根，即是第七心王为体。七八准知。又净色根，亦得说为自在，非同扶根尘之顽钝也。四、令能依心、心所五根为所依，五识为能依。意根末那为所依，意识为能依。七八互为能所依。取自所缘。如五识取自所缘五尘境，即由五根增上，令其自取也。余准可知。凡此四义，具《三十论》见论本四，《述记》二十六。唯识谈根，止此云尔。</p>
<p>次识助伴，是名心所。具云心所有法。心为能有，触等法数，心之所有，故名心所有法，又名心数或相应。心所义界，依据唯识，为说如次。</p>
<p>一曰、恒依心起。心若无时，心所不生，依心势力，方得生故。二曰、与心相应。所具云心所依心起，亦复与心协合如一，名为相应。相应有五义：一、所依同，俱依一根故。如眼识心所与眼识心王，俱依一眼根。余准可知。然《俱舍光记》十七，说“五识及相应法各有二种依，一、同时依止根。二、无间灭意根”云云。此非大乘义，今不取。二、所缘同，俱缘一境故。义演有二解：一云、约本质，说同一境，约相分，即不同一，心、心所各别变相故。一云、相分相似亦名同一。二解任取。三、行相相似。相实各别，但相似故。此言行相者，大乘所谓相分，如眼识心、心所缘青时，即各别变作青之相分也，小乘有说心、心所同一行相者，此非正义。四、时同。定俱时生，无有先后。其心才生，心所俱时依生。《俱舍光记》十七，谓心、心所必定同一刹那是也。五、事等。事之为言体也，于一聚相应心、心所中，如心体是一，诸心所法，各各亦尔。如眼识一聚相应心、心所中，其心王体是一，断无一法于一时而有二体俱行，如一人于一生中无二身并转故，触等心所，其体亦各各是一，例同心生。故心、心所法，体各是一，有齐等义，即说为等。眼识如是，余识准知。事等一义本无深解，近人或横生臆说，斯可怪也。五义相应，理善成立。五义见《俱舍》。《瑜伽》五十五说：“由四等故，说名相应，谓事等、处等、时等、所依等。”处即所缘也。《三十论》三说同。《述记》三十二亦云：“时依缘事，四义具故，说名相应。”《瑜伽》等以行相相似一义，摄入处等中，故止四义也。然《俱舍》分析较细，今从之。唯《俱舍》行相，说为能缘摄，不同大乘相分义。《俱舍光记》十七，可为参考。今此并依大乘义解释，学者详之。三曰、系属于心。以心为主，所系属之。故心望所而得王名，以心是所之主故。心有自在力，为所名词所依故。原夫法无孤起，法若有孤起者，则是缘生之义不成，缘生义深，智者须详。才一识例如眼识。生，主伴重重。眼识心王是主，其触等心所是伴。主一伴多，相依而有，故曰重重。有主无伴，不成差别。触等行相分殊，故说世界无量。有伴无主，宁非散漫。如眼识心所既多，若无心王以为统一，即零星散漫，何得相依起用耶？以是于一识中，复分王所。王即心，具云心所。而以所系属于王焉。《述记》于主伴义未有发明，其失非小。综上三义，则何谓心所，可以明矣。第三义正显心所得名，以所系于心，故名心所有法。</p>
<p>又心所行相，此中行相即谓行解。复有四家异说。一心唯取境之总相，所唯取别。二、心唯取总，所取总别。三、心、心所俱取总别。四、心取总别，所唯取别。见演秘。四家虽异，准诸唯识，则以第二家为正义也。《三十论》言。心于所缘，唯取总相，心所于彼，所缘，亦取别相。置“亦”言者，伏取总故。此则刊落余家之说。《辩中边》亦云：“唯能了境总相，名心。亦了差别，差别相者，如顺违等，可乐相名顺，翻此名违。名为受等诸心所法。”《辩相品》。《瑜伽》卷三《显扬》卷十八为说皆同。按唯取总者，如言缘青，即唯了青，不更分别。取总别者，即于彼青言于彼青者，即显取总。更取顺违等相。取别。唯识说心唯取总，如画师作模。所取总别，犹弟子于模填彩。如缘青时青之了别为模，于青更分别顺违等，便是于模着彩。斯所谓能近取譬者哉。有说第一家心唯取总，所唯取别，似较第二家义为胜。且阿《毗达磨论》二：“唯总分别色等境事，说名为识。若能分别差别相者，即名受等诸心所法。”此文可证。然说者自误。今且诘彼：若心所不取总，则所谓取差别相者，将于何而取差别耶？若言于色等境事取差别者，王所非可同一行相，则所兼取总可知矣。又《阿毗达磨》虽言心所能分别差别相，而不置唯言，则未遮取总。非第一家可引为据。又大小乘师亦有不立心所者，如觉天等说受想行等即心，非别有体。但随心功用，立心所名。如随心领纳功用，施设受数之名，随心取像功用，施设想数之名；随心造作功用，施设思数之名。余皆准知。经部师说唯有受想思即行三三心所，更不许有余心所，故置唯言。以佛说五蕴，为其诚证。经部计五蕴唯有受想思三心所，不曾说有余心所故。然唯识家言，心、心所作用不同，体性应别，不可说一心转变成差别法。如现在缘青之一念，有总了青之作用，亦有于青更分别顺违等之诸作用。即此一一作用，各有自性，非是一法之所转变。世间许乳等色法转变为酪等，心法无如是事。此心至神，不独前念后念，新新而起，截然异体。即现前一念，有种种作用可得，自非一物。又行蕴摄余心所全，参考世亲安慧两《五蕴论》。非唯思数。斯足以破彼封执，申玆正义。岂伊爝火，能障日出。依胜义说，心、心所法非即非离。用别故非即，缘生故非离。理极深妙，世智难思。</p>
<p>心所法略有五十一种。分为六位：一、遍行有五，二、别境有五，三、善有十一，四、烦恼有六。五、随烦恼有二十，六、不定有四。</p>
<p>遍行五数。即触等五，数者，心所异名。一切心可得，具四一切，见下文。故名遍行。别境五数。即欲等五。缘别别境而得生故，名为别境。《杂集论述记》六所缘事境，多不同故，能有别境，立别境名。</p>
<p>善十一数。即信等十一。唯善性摄，与善心相应。故以善名。</p>
<p>烦恼六数。即贪等六，性是根本烦恼摄故，遂名烦恼。《述记》一，烦是扰义，恼是乱义。能生诸惑，乃称根本。</p>
<p>随烦恼二十数。即忿等二十。烦恼之随，名随烦恼。普光《百法疏》，忿等诸惑，随贪等起，名随烦恼。</p>
<p>不定四数。即睡眠等四。于善染等，皆不定故，立不定名。《述记》三十二，谓于善、染、无记三性心皆不定故。《杂集论》《述记》六，非如触等定遍心故，非如欲等定遍地故。</p>
<p>六位心数，唯遍行具四一切。曰一切处，处者三性，三性之处皆得起故。一切地，地者三地：一、有寻有伺地，二、无寻唯伺地，三、无寻无伺地，或说三界九地者，未审。一切时，谓一切心生时皆有故。一切耶。亦云一切俱遍行五数，恒俱起故。余皆不尔，略如下图：</p>
<p>一切处　一切地　一切时　一切耶　遍　行</p>
<p>一切处　一切地　〇〇〇　〇〇〇　别　境</p>
<p>〇〇〇　一切地　〇〇〇　〇〇〇　善</p>
<p>〇〇〇　〇〇〇　〇〇〇　〇〇〇　染烦恼及随</p>
<p>一切处　〇〇〇　〇〇〇　〇〇〇　不　定</p>
<p>《三十论》五：“别境唯有初二一切，善唯有一，谓一切地。染四皆无。不定唯一，谓一切性”云云。疏见《述记》三十二。图中，凡非一切者皆用圈。</p>
<p>诸心数法，由瑜伽师，修唯识观，于彼诸心数。一一照察，称实而谈。迹其六分法，分六位故，名六分法。不外以善染或云恶。无记非善非恶。三性为标准。唯以修行为要归故也。趣入无漏，唯善是资。</p>
<p>一切心数，相者体也。用云何？又于八识，别别配属，各具多少？俟后详之。</p>
<p>上述二事。一、诸根概要，二、心所名义。今次正详转识，而六识先焉。言识亦兼心所，下同。六识者：一、眼识，二、耳识，三、鼻识，四、舌识，五、身识，六、意识。</p>
<p>六识随根立名，以依依眼之识，故名眼识，乃至依意之识，故名意识。发眼所发之识，故名眼识。乃至意所发之识，故名意识。属属眼之识，故名眼识，乃至属意之识，故名意识。由识种随逐根种而得生故。助助眼之识，故名眼识。乃至助意之识，故名意识。如如眼之识，故名眼识，至如意之识，故名意识。五义胜故。或许从境立名者，了别色之识名为色识，了别声之识名为声识，乃至了别法之识名为法识。亦所不遮也。</p>
<p>六识性相云何？性者自性，体相之异名。相者行相，作用之殊称。《杂集论》说：六识者，眼识乃至意识。眼识者，谓依眼缘色，了别为性。具云自性。耳识者，谓依耳缘声，了别为性。鼻识者，谓依鼻缘香，了别为性。舌识者，谓依舌缘味，了别为性。身识者，谓依身缘触，身根所取境界，非唯一类，总说名触，了别为性。意识者，谓依意末那缘法，法有二说：一云：一切法。二云：十二处中法处。然第一说胜。了别为性。此中显性，义亦兼相。识之自性即是了别，其行相亦即是了别也。《三十论》五：识六之通称，以了境为自性故，即复用彼了境为行相故，能了别境名为识故。如契经说，眼识云何？谓依眼根，了别诸色。乃至意识云何？谓依意根，了别诸法。此即双显六识性相，唯六识以了境为性相也，斯同为外取已。</p>
<p>意识行相周遍，眼识唯了别色，乃至身识唯了别触，皆不周遍，唯意识了别一切法，《摄论》所谓无边行相而转。随其功用差别，略说为二：曰五俱意识，省称俱意，又名明了意识。曰独散意识。省称散意，又省称独头意。按旧分意识为四：一、五俱意识，二、独散意识，三、梦中意识，四、定中意识。今无后二者，定中离染，此据凡位，姑置不谈。梦中，则旧止列名，义复未详。无从别述。</p>
<p>五俱意识者：五识起时，意识定与之俱，依此立俱意名。《解深密》：“佛告广慧，有识，指下文眼识。眼根也。及色境也为缘，生眼识。根境为缘，眼识得生，此就识一方面言之也。理实根境识三，俱时互为缘生。非谓先有存而不灭之根境二法，待其合而后生识也。此中稍有误解，便于此学全盘都错，近人有于此类文义不留心者可戒也。与眼识俱一顿，随行一义，同时二义，同境三义。以上释俱有三义。有分别意识转。意识分别力胜，故名分别意识。同时者，意眼二识同一刹那生。同境者，如眼识缘青，俱意亦缘青。青境虽各别变，而相似故，说为同境。有识，指下文耳鼻舌身四识耳鼻舌身，及声香味触为缘，生耳鼻舌身识。与耳鼻舌身识俱，随行同时同境有分别意识转。准上解。广慧，若于尔时，一眼识转，即于此时，唯有一分别意识与眼识同所行转。若于尔时，谓眼识生时。二耳识。三鼻识。四舌识。五身识。诸识身转，诸识身者如言眼识身乃至身识身即于此时，唯有一分别意识与五识身同所行转。”此言五识若同时并转，即一意识能与五识俱。而自其与眼识俱之方面言之，则为眼识家俱意识。自其与耳识俱之方面言之，则为耳识家俱意识，自其与鼻识俱之方面言之，则为鼻识家俱意识。自其与舌识俱之方面言之，则为舌识家俱意识。自其与身识俱之方面言之，则为身识家俱意识。意识功用不一，有如此者。又《大论》五十五：“有分别心、意识。无分别心，五识。同缘现境”云云。此皆说有俱意。《三十论》承之，遂为定论。迹俱意之用有三：一曰助五。具云五识。五无分别，非如尘法无分别，以无计度等分别，故云尔也。必由俱意助五，令其了境，如师导令弟子解义。弟子解义由自，而必资师引。五识了境由自，而必资意引。法喻相当。若无俱意，五定不生，以力劣故也。二曰极明了。见《大论》五十五。俱意与五，同取现境现者现贯，新起之境，非已灭故，俱意与五，其相分同是性境，详前章。分明证故。现量证境，无一毫模糊，非如散意缘久灭事。散意缘过去境故。基师云：“五识赖意引而方生，意识由五同而明了。”言其相依之切也。就心理学所谓感觉而言，一青色之感觉起时，即眼识与俱意，同所行转，近人于此，便浑而不分。三曰能引后念意识令起。《集量论》说：“五识俱时，必有意识。即此意识，能引第二寻求意识生。”见《述记》二十七第七叶。综上三义，俱意故应建立。</p>
<p>独散意识者：不与五俱，故说为独；意识缘一切法，五识无时，散意得独起，想维筹度，力用殊胜。如晨起而思昨日所尝之首，停午而忆曩时所见之梅花，彼眼舌二识，已久灭无，而散意得起焉。又或冥搜哲学上之问题，色声等识皆不现行，散意独起，亦一例也。行相粗动，亦名为散。名义易了，此不繁述。</p>
<p>已说六识性相，次述所缘。眼识唯缘色尘。色复三种：曰显、形、表。青黄赤白，是为显色，长短方圆，乃称形色；《成业论》言诸色聚中，见一面多，便起长觉，见一面少，便起短觉；见四面等，便起方觉；见诸面满，便起圆觉。见中凸出，便起高觉；见中坳凹，便起下觉。见面齐平，起于正觉；见面参差，起不正觉。皆言形色。取舍屈申，遂云表色。《杂集论》《述记》四屈中等色，表自内心，开示于他，故为表色。显色实，有质碍故。余色形色、表色。假。是分位故。此其大较也。</p>
<p>附识：内学言色者有三：一、质碍名色，如五根五尘（四大摄入五尘）。二、颜色名色，如青黄赤白专指眼识所缘质碍法。三、取像名色，如形表等三种广狭有异，学者随文取义。</p>
<p>耳识唯缘声尘。声复多种，今说为三：《瑜伽》卷一第四叶卷三第七叶，分别此声，至为繁碎。《杂集》分为十一种仍未简要。曰有情佛及众生通得此名。声、非情声、俱声。有情声，如语言鸣呼等声。《瑜伽》三说，鸟兽等声、男声、女声、喧杂声、有义声、无义声、受持读诵声、论议决择声、请问声、说法声、圣言声、非圣言声。圣言声者：见言见，不见言不见；闻言闻，不闻言不闻；觉言觉，不觉言不觉；知言知，不知言不知。非圣言声者：不见言见，见言不见；不闻言闻，闻言不闻；不觉言觉，觉言不觉；不知言知，知言不知。此皆有情声摄。非情声，如风林驶水等声。俱声，如人籁人吹笛也，见《齐物论》。等声。</p>
<p>鼻识唯缘香尘。香亦有三，曰好香、恶香、平等香。好香者，谓与鼻合时，于蕴相续有所顺益。蕴相续者人之代名词，下准此。恶香者，谓与鼻合时，于蕴相续有所违损。平等香者，谓与鼻合时，无所损益。此引安慧《五蕴论》文，《瑜伽》繁碎，弗从。</p>
<p>舌识唯缘味尘。略说有甘味、酢味、咸味、辛味、苦味、淡味。</p>
<p>身识唯缘触尘。触尘最宽，此除能造，能造触即大种，是第八相分，身根虽得亲取，身识不亲缘，故除之。唯取造触。具云所造触。身识托大种为本质而变触尘。即此触尘，望大种名所造触。遂名大种为能造触。依造触品类分位，假设滑、涩、轻、重、软、暖、急、冷、饥、渴、饱、力、劣、闷、痒等触。参考《瑜伽》一及三，又《瑜伽》五十四说：“滑涩等触，当知皆是大种差别，随诸大种品类分位，于彼假设滑涩等性。”其不言依造触，而言随大种者，摄影从质故。义不相违也。</p>
<p>意识缘法。前五皆置唯言，此不云唯，取境宽故。法，谓一切法。</p>
<p>六识缘境，于一时缘，多少不定。《大论》五十一说：如一眼识，于一时间，于一事境，唯取一类无异色相；如唯取青色。或于一时，顿取非一种种色相，如青黄赤白等。如眼识于众色如是。耳识于众声，鼻识于众香，舌识于众味，亦尔。又如身识，或于一时，于一事境，唯取一类无异触相；或于一时，顿取非一种种触相。如是分别意识，于一时间，或取一境相，或取非一种种境相。当知道理亦不相违，此与萨婆多说有异。萨婆多不许一时缘多境，谓如眼识本方缘青，忽然黄色来夺，碍彼眼识不于青生。以无边执之谈也。然识谓六识。取境，为作意不？作意者，即于境有所偏注，然亲所缘境，非离识而先存，但作意生，其境俱时顿起。依《大论》三，说有能生作意正起。能生作意者，由四因故：一由欲力。谓若于是处，心有爱着，心则于彼多作意生。二由念力。谓若于彼，已善取其相，已极作想，心则于彼多作意生。三由境界力。谓若彼境界，或极广大，或极可意，正现在前，心则于彼，多作意生。四由数习力。若于彼境界，已极串习，已极谙悉，心即于彼，多作意生。如行通衢者，汽车前来，眼识便了，余境乃不了。由尔时俱意与眼识多于汽车作意，故识于汽车而生，不于余境生。此其作意，一由境界力，相猛利故；二由数习力，前此谙悉汽车能违害生命故。举此一例，以见其余。虽其为说不必详，要之大端甚谛。问曰：“若识于境作意，故于彼谓境。而生者为境先在、在为境与识俱生？”答言：亲所缘境，定不离能缘识有，必俱生灭。设许境先在者，识尚未生，境于何有？试设想一离识而有之境，终不得成，以现量既不证，比量亦无从立故。相见缘生，二分更互为缘而生，非有条然各别之之实体，顽然固存。无有少法能孤起故。然复有难：“眼识不缘瓶等时，岂遂无瓶等耶？”瓶等无体，本依色声等尘，妄计为有，不可说为五识境。然今就世间极成言，理亦无妨。此则俗情覆蔽，展转生迷。眼识不缘瓶等时，即瓶等本无，理何可怪。然彼瓶等。自有功能，五识及俱意相分，虽仗质起，而皆自有功能，故性境摄，详《境相章》。但缘阙不显。潜伏藏识。故云不显。显则名现行瓶等法；不显，但是藏识中功能。然方其为藏识中功能，则现行瓶等法实无也。又彼瓶等。本质非无。五识及俱意相分，皆仗第八相分为本质。义详《境相章》，第八相分无不转时也。以眼识于余处如衣等处。转故，于彼瓶等本质，疏缘不及，即影像不生。影像谓瓶等。眼识瓶等相分，望其本质即第八相，便名影像。方眼识缘瓶等，即由疏缘本质，故瓶等影像得生。其不缘瓶等时，即于彼本质不曾疏缘，故瓶等影像不生。今此不遮瓶等本质，亦不说无功能，复何疑难。</p>
<p>又五识缘境，梵土旧诤假实。色等名实，等者，等声香味触。五尘同是性境，性者实也。色上长等名假。具云分位假：一师说五识缘实不缘假，现量证境，无名言种类等分别故。如眼识缘青，亲得自相，自相者体也，能缘亲挟所缘，冥合无间。既不起此青之行解。自无长等觉。故说五识，定不缘假。</p>
<p>二师说五识假实并缘，以缘假之时，必缘其实，假依实有故。如缘形色，即长等。假实合取。</p>
<p>然两师义，第一为正。彼计缘形色，假实合取，为在五识者，实不应理。俱意与眼识同缘青，引生后意，后念意识。方取形色。意起迅疾，行相难分，谓在眼识，实则眼识不曾缘形色也。</p>
<p>六识取境，前五皆局，眼识局于色，耳识局于声，乃至身识局于触。唯第六遍，通缘一切法故。此由第六分别殊胜。《杂集论》说，唯意识有三分别：一、自性分别，二、随念分别，三、计度分别。</p>
<p>自性分别者：谓于现在所受诸行，自相自相犹言自性。行分别。自性者体义，即目境体。于现境起分别故，名自性分别。</p>
<p>随念分别者：谓于昔曾所受诸行，追念行分别。</p>
<p>计度分别者：谓于去来、今不现见事，思构行分别。</p>
<p>尚考《瑜伽》，于意地立七分别。见《瑜伽》一，本地分中意地第二之一。《杂集》创说三分别，始归简要。然亦别存七分别之谈，与《瑜伽》颇有出入，此姑不详。参考《杂集论述记》十一第五至八叶。《成唯识论述记》三十九第十五至十九叶。东刻《了义灯》五末第四十至四十四叶。要之三分别已足摄七，七分别中多依计度分别之上而别说之。而意识行相之至遍，已于此可征也。</p>
<p>又在摄论，许五识有自性分别。《三十论》亦依《摄论》。《杂集》不说自性亦通五识，彼说三分别皆唯在意识故。而于七分别中，说五识为任运分别。《杂集》二：任运分别者，谓五识身，如所缘相，无异分别，于自境界，任运转故。任运转者，此识不由强思推度而起，亲挟境体，冥冥证故。两论若相违矣。实则《杂集》任运即是《摄论》之自性，但名词异耳。诸言分别者，勘定体相，分别之体相为何，必须勘定。为过寻伺寻伺二心所，俟后详之。与非寻伺二种。《瑜伽》五说，诸寻伺必是分别，有分别非寻伺。据此，以核两论同异，较然可辨。《摄论》许自性分别在五识者，自不取寻伺为体。寻伺唯与意识相应，五识无寻伺俱。《杂集》三分别中自性，即寻伺为体，此依俱意相应寻伺，说自性分别故。固与《摄论》自性异。《述记》三十九第十九叶：自性分别亦有二种：一即是五识，二是意识相应寻伺。其七分别中任运，以非寻伺为体，五识任运证境，故非寻伺。复与《摄论》自性同。审此，则五识唯有此外无有曰唯有。一自性分别，或名任运分别，其行相固不如意识之遍且粗也。唯识诸师或以五识有任运分别，遂主张五识有寻伺相应。盖误以《杂集》七分别中任运，即是瑜伽七分别中任运尔。其致误之由，则以不了分别自有非寻伺故也。今详《瑜伽》任运，是意识相应寻伺。《杂集》任运是五识，即体非寻伺。二者名同实异，不可并为一谈。《述记》三十九第十五至十九叶，于此问题，辨析甚繁，而词多晦。</p>
<p>意识有随念计度二分别故，即缘无法。无者有之反。《大论》五十二说：有性者，性者体也，如色等是有体法，名有性。安立有义，能持有义。安立者，施设之异名，持谓任持。如色等是有性法，于彼施设为有，即彼能任持不舍自性，非于有之时可舍有为无。若无性者，安立无义，能持无义。如空华是无性法，于彼施设为无，即彼亦能任持不舍自性，非于无之时可舍无为有。故皆名法。有无皆能任持，故皆名法。法之一名，本是任持轨范二义，今但言任持名法者，以言任持即兼轨范义故，法能任持，即是有轨范可令人生解也。由彼意识，于有性义，若由此义而得安立，即由此义，起识了别。于无性义，若由此义而得安立，即以此义，起识了别。若于二种，有及无。不由二义，有及无。起了别者。不应说意缘一切义，取一切义，义之言境，谓若意识于有无二种法，设唯于有之一境起了别，不于无之一境起了别者，即意识非能缘一切境，取一切境，以不缘无故。设作是说，便应违害自悉檀多。悉檀多者，宗义。又不应言，如其所有，谓于有法，则如其所有而说有。非有亦尔，亦尔者，摄上文也，谓于无法，则如其所无而说无。是如理说。又不至此为一句。是故意识，于去来事，非实有相，过去已灭无，未来，未生无故。缘彼谓去、来诸无法。为境。由此故知，意识亦缘非有为境。复有广大言论道理，由此证知，有缘无无法识。谓如世尊微妙言说，若内若外及二中间，都无有我。此我无性，妄计有我，实无其体。非有为摄，非无为摄，有为无为两不摄者，明我本无故。共相观识，共相无体，而意识能作共相观，故说意识为共相观识。非不缘彼境界而转。彼境界者，谓我。我本无也，而意识于彼得生，以于我无而说无，即此识于无法之上而生故。此名第一言论道理。又于色香味触，如是如是，生起变异，安立饮食、车乘、衣服、严具、室宅、军林等事。此饮食等离色香等，都无所有。饮食者，本以目所饮所食之物，饮即汤等，食即米等。理实色香等是有，汤米等是无。俗计有汤米等实物，此真倒妄。眼识但得色，鼻识但得香，舌识但得味，均不曾得若汤若米。汤米等本无其物，意识依色香味等法上起增益执，妄计为汤米等其物耳。饮食如是，衣服乃至军林等，皆可类推。此无有性，非有为摄，非无为摄。共相观识，非不缘彼境界而转，是名第二言论道理。又拨彼执梵天等为邪见，原文举例，世不易了，若为解释，又嫌词费，今改用梵天为例，与原意无差。若梵天等是有，即如是见，应非邪见。何以故？彼如实见，如实说故。此为反诘之词，意云：执梵天者，定是邪见，以梵天本无故。此若是无，诸邪见者缘此境界，识应不转，此亦反诘之词，言梵天既是无，识应不于彼而生，今诸邪见者，既于彼无法而识得生，以是证知意识缘无。是名第三言论道理。晚世笛卡儿以为意识中能有上帝之概念，即证明上帝之存在。其说倒妄已极，诚不足辩，笛氏不深了意识有缘无用，因为此呓语耳。上述数例，已足证成意识缘无。意识之特征，亦在此耳。</p>
<p>六识各有五心。如眼识随其分位，说有五心；乃至身识随其分位，说有五心；意识亦随其分位，说有五心。五心者：一、率尔心，二、寻求心，三、决定心，四、染净心，五、等流心。</p>
<p>率尔心者：初堕于境，创起缘境，名为初堕。境复差别，如五及俱意即性境，散意即独影境。名率尔堕心。此唯一刹那顷。此以一刹那为一念。六识率尔心，皆唯一念。有说意识率尔通多念起者，此非正义，初堕境故名率尔，后念即寻求矣。寻求心者：率尔初缘，未知何境，为了知故，次起寻求，有欲俱转，希望境故。欲数与心俱转，于境起希望故。更有念俱，忆所曾习，过去所经之境，名曾习境。以为比拟。于现境不了，方起寻求，即有念数与心俱起，以曾习境与现境比拟，比拟者求其同异也。寻求起已，犹未了知，更起寻求，便通多念。决定心者：既寻求已，了知先境，决定心起时，即寻求心已入过去。故后念决定心，以前念寻求心所寻求之境为先境。理实境随心，刹那生灭。决定心之境，本唯现在，以其似于前心之境而随转故，故依现境而作先境解。次起决定，印解境故。《义林》二说决定多念相绩者，质不应理。决定之次念，于境或住善、或住恶、或住舍，即是染净心。染净心者：决定既已了知境界差别。于顺住善，顺者违之反，心于顺境，不起瞋等。而生乐受，名住善。于违住恶，违者顺之反，心于违境，便起啧等，而生苦受，名住恶。于中容境非顺非违。住舍，非善非恶名舍。染净心生。染净唯一念，次念即是等流故。有说五识染净心通多念起者，亦不应理。等流心者：前后相似名等相续名流。成染净已，次念顺前而起，顺者随顺，似前心故。故名等流。即此等流，容多念起。容者不定，等流起已，次念若遇异缘，即创观新境，又成率尔，前念等流便不相续，若无异缘，即有多念相续，故置容言。然复应知，如是五心，唯率尔、寻求，定无间生。寻求已后，或时散乱，《瑜伽》有文，此姑不详。</p>
<p>五心中，有前三率尔、寻求、决定。迭起，经多刹那，事绪究竟，后二染净、等流。方转，五心始具。试以例明。</p>
<p>今闻“诸行无常”四声，四字各为一声。在意耳。二识，于“诸”声至，创缘即名率尔。率尔心已，必有寻求，续初心率尔起。寻求未了，数数寻求，即有许多寻求心，刹那刹那相续而起。未决定知“诸”所目故。不知“诸”字所指目者为何。</p>
<p>缘“诸”字至寻求已，忽“行”声至。于“行”字上，复起率尔、寻求，寻求行字为目一切行，为目某一法耶？爰及决定。决定知“诸”目一切“行”故。决定知此行字，系目一切行以行字前有诸字目之故。理实缘“行”字时，“诸”字己灭，然有熏习，连带解生。前念缘“诸”字之心才起，即有熏习流入藏识，等流不绝。故后念缘行字，其前“诸”字熏习，现起为念数，而与缘“行”字之心俱转。即此缘“行”字之心，得因过去“诸”字熏习与现在“行”字连带，而生解也。</p>
<p>缘“行”字至寻求已，忽“行”声至。于“行”字上，复起率尔、寻求，寻求行字为目一切行，为目基本一法耶？爰及决定。决定知“诸”目一切，“行”故。决定知此行字，系目一切行以行字前有诸字目之故现实缘“行”字时，“诸”字己灭，然有熏习，连带解生。前念缘“诸”字之心才起，即有熏习流入藏识，等流不绝。故后念缘行字，其前“诸”字熏习，现起为念数，而与缘“行”字之心俱转。即此缘“行”字之心，得因过去“诸”字熏习与现在“行”字连带，而生解也。</p>
<p>缘“行”字至决定已，忽“无”声至。于“无”字上，更起率尔，亦起寻求，寻求“诸行”所“无”为何？虽缘“无”字时，“诸”字“行”字并灭，而有熏习连带，复如前说。</p>
<p>缘“无”字至寻求已，忽“常”声至。于“常”字上，复起率尔、寻求、决定，遂至等流。创起缘“常”，是为率尔。方在缘“常”，其前“诸”字、“行”字、“无”字，虽复并灭，以皆有熏习，等流不绝故。逮此缘“常”心起，念数俱转。即过去多字谓诸行无。熏习，连带现在字，谓常字。于一刹那，集聚显现。故率尔后，即起寻求，“诸行”所“无”，果为“无常”耶？方寻求时，必于诸行一一观其同，复于余观其异，如虚空是常，即诸行之异品故。求异求同，犹未决定。旋起决定，于无常义，便深印解。于诸行见彼无常。于虚空见彼常。以是汇同别异，决定知诸行是无于常。决定起已，染净、等流，方以次转。由决定已，遂于“诸行无常”义，发起正信。善性摄故，名染净心。次念便是等流。是故缘“常”字时，五心完具。即所缘四声，从“诸”至“常”，经多刹那，事绪究竟。又复应知，一一心生，各具引力。如缘“绪”字率尔心生，能引次念寻求心起。即此寻求，又能引第三念寻求心起。第三寻求，复能引第四念缘行字率尔心起。余可类推。若无引力前心才起即灭，后心应不生，此义推详，前文《四缘章》等无间缘中。应检。</p>
<p>又依前例，始从缘“诸”，终至缘“常”，率尔等心，一一新新而起。所历刹那之多，若纪以干支，奚止历亿、兆、京、垓年岁？然心起神速，长劫摄入一念。凡言一念者，复有二种：一以一刹那为一念。如率尔但一刹那，说名一念，寻求等心例此。二以多刹那为一念，如缘诸字，从率尔至多数寻求心，总名一念。乃至缘常字，从率尔至多数等流心，亦总名一念。又如约前后通缘“诸行无常”四字，即有许多心。复总名一念。举例于此，学者随文简择。如万里悠长，缩为方寸之图，虽曰摄极长于极短，犹不足以喻心之疾转矣。明儒李二曲尝云“一念万年”，亦返观深得之言。</p>
<p>上述五心，六识通具。顷有举《瑜伽》为难者，以谓《瑜伽》说五识无寻求等，即五心唯在第六。意识。又意识起寻求等，非是现量。若五识亦有寻求等者，如何说五识唯现量耶？故知《瑜伽》持义为正。此其所难，实未尽理。设五识率尔灭已，无有寻求等起，则是五识唯一刹那，不得相续。征之事实，固不尔尔。如眼识缘青，由意引生。刹那刹那连言之者，显前后相续。专注未舍。恒观于青，未休亲来，名为未舍。云何不许多念相续？原夫意与五俱，意识相续，即率尔心后，寻求等心以次相续。下仿此。五识应然。唯就量言，乃不一致。意识寻求等心，行相粗动，此言粗动者，发现散著名动，分别强盛名粗。故有名言诠别，不得自相。五识寻求等心，行相深深者深隐，极暖昧故。细，极微劣故。尚无名言诠别。故意识非现量时，五识尽是现量。又《瑜伽》不说五识有寻求等者，以无粗动行相，说之为无。要非无深细者。据此，六识通具五心，义不容遮。基师《述记》《义林》论次及此，所持甚缔。《述记》二十七，取安慧义，张五识相续。《义林》二，说五心通六识有。而说理仍有未审，故令学者犹滋疑虑耳。</p>
<p>又诸识通八识言。托众缘生，已如前说。见《四缘章》。五识所藉缘多，不可恒具。故起时少，不起时多。《三十论》言“五识种类相似，故总说之”。种类相似者，有五义：一、俱依色根，二、同缘尘境，三、俱但缘现在，四、俱现量得，五、俱有间断。</p>
<p>意识所藉缘少，意与五，藉缘多少？参考《四缘章》九缘中。唯除五位，五位无心下详。一切时具。故断时少，唯五位断。现起时多。</p>
<p>凡识通八识言。依缘而生，若不自在，然从因缘，仗余缘法。《四缘章》九缘摄入四缘壹段，宜参观之。刹那顿起，作用义成。因缘法为作者，余缘法为作具故。即识功能逢缘而显其作用也。详《四缘章》五果中法士用。诸经论说无作用者，为破梵天神我等，故如是云。若了缘生，亦得说有作用。岂同机械，瞽目而推。又一刹那作用显现。作用体即功能，逢缘故显现。望前为相续，而不由前所豫定。望后为能引，而非于后可逆测。能引故非无的。当来之生，不可范以已成之形，名不逆测。刹那刹那，新新不住，复殊机械，叠矩重规。故又不可说为不自在。</p>
<p>又六识行相，同属粗动。此言粗动者，唯取外境名粗，浮嚣名动。又粗者行相易知，动者由缘外境数加转易。详《述记》四十。而第六识，自能思虑，有寻伺故。五无寻伺，说非思虑。有难：“五非思虑，何谓能缘？”曰：思虑即是分别异名。分别有二种：一、寻伺为体，二、非寻伺为体。《瑜伽》说诸寻伺，伺必是分别。分别自有非寻伺者，是为典据。今此言思虑者，以寻伺为体，故五识非。义匪一端，奚劳唐难。故五唯外转，缘外境故名外转。意亦内缘。意识与五俱时，即缘外境。独起思构为内缘。此其特异，应致研寻。五识转时，但可说为一种动作。意俱寻伺，方成思虑。有如红色现前，眼识发生缘用，尔时能缘与所缘冥曾，浑然一体而转，即此说为一种动作，本无所谓思虑。唯与眼识同时意识，有寻伺俱，方于红色，寻求伺察，而有此是红色之行解，思虑作用始成。盖此云是云，必广经推校。言此，则有其非此者。言是，则有其所否者。斯二行解，赋予于红色之上，即红色经思虑作用之构造，而特为显明。此则意识所以殊胜，而五识上无此作用也。</p>
<p>六识有五位俱不现起，名为五位无心。五位者何？一、无想天。外道所谓想者，唯前六识想，非第七、八，彼不了有七、八故。详《述记》四十第十四叶。外道有以想为生死因，遂起厌患，而修彼无想天。定。由定力定故，能违碍不恒行心、心所，令灭。七、八恒行。前六皆缘为不恒行。想灭焉首，遂名无想。前六心、心所皆灭，何独名无想？以想心所首灭故，加行位偏厌想故。</p>
<p>二、无想定。《三十论》七，谓有异生，伏遍净贪，未伏上染。遍净者，谓第三禅天，第四禅以上染犹未伏。由出离想，即作涅盘想也。作意为先，令不恒行心、心所灭。想灭为首，立无想名。《瑜伽》十二说，问：“以何方便，入此等至？”等至者，定之异名。答：观想如病如痈如箭，入第四定，修厌背想作意。于所生起种种想中厌背而住，唯谓无想寂静微妙，于无想中持心而住。如是渐次，离诸所缘，心便寂灭。</p>
<p>三、灭尽定。诸已离无所有处染者，无学或有学圣。由止息想作意为先，《述记》四十一第一叶，止息想者，谓二乘者厌患六识有漏劳虑，或观无漏心粗动，若菩萨等亦欲发生无心寂静，似于涅盘功德故起。令不恒行，谓前六。恒行染污即第七。心心所灭，立灭尽名。</p>
<p>四、极重睡眠疲极等缘，所引身位，《述记》四十一第十七叶，睡无心时，即不自在相、沉重相、无心相，异余位故，名身分位。六识通不现行，故立此名。睡眠，是心所之一。云极重睡眠，即非眠心所。以此位中，前六心、心所俱不行故。然由二义，假说睡眠。一、由眠心所加行力，令入无心。二、此无心位身分沉重不自在，似有彼眠心所时。以是假说无心时身之分位名眠，实非眠心所也。</p>
<p>五、极重闷绝。风热等缘，所引身位，六识亦不现行，故立此名。又正死生时，亦无意识，无五识不待言。即闷绝摄。《述记》四十一第十八叶。死生二位，于五位中，即闷绝中摄。以生死苦逼，极闷绝故。</p>
<p>如上五位，六识虽复不转。然彼功能，潜伏藏识，等流不已。度逢缘合，便起现行。</p>
<p>综前所述，六识诸义，其间凡举识言，亦摄心所。如言眼识，即摄眼识相应触等法。乃至言身识，即摄身识相应触等法。又如言意识，即摄意识相应，触等法。前诸识章，已标斯例，此复申明之。识不孤生，定有相应故。然心所法，总分六位，前已别标。六识则通六位心所全具之。今为一一诠次焉。</p>
<p>初遍行五法。一曰触。《三十论》言：“触，谓三和分别变异，令心心所触境为性，受想思等所依为业。”业者业用。此则涵括众义，至为精审。瑜伽、显扬、中边、杂集、五蕴、诸论说触，皆欠审谛，恐烦不述。今准彼论，而为略释。</p>
<p>根、境、识三法，更相随顺，《述记》十七第二叶，正三和体，谓根、境、识。体异名三。不相乖反，更相交涉，名为随顺。如识不生，而境或起，名为乖反。又如耳根、眼识、香境，三法乖反，不名三和。若相顺者，三必俱生，既不相违，故名随顺。根可为依，境可为取，识二所生，可依于根而取于境。云云。是谓三和。</p>
<p>触与三和，俱时而有。由二义故：一、触依三和故生，若非三法和合者，触岂得孤生耶？二、触令三法和合。若非触能和合三法者，则三法条然各别，谁为和合之乎？《论》即以此二义，说触谓三和。实则触别有体，非即三和。《论》更有文，证成触实。《论》云：“然触自性，是实非假。”云云。详论文三、及《述记》十七。校以经部，语不同年。经部说：“三和成触，触即三和，是假非实。”云云。盖有体名实，无体名假。三和成触，则触无自体，但依三法上假立。不知触数即是能和合之作用，自有其体。岂可曰和合即触。且触若非实者，即三法离散，亦孰令和合耶？故经部说，不应道理，大乘破之宜已。三和合位，和合位言，一简未合。三法功能未逢缘时，即现行三法未起，自无所谓合。二简已灭，现行三法，刹那灭已，亦无所谓合。皆有顺生心所力用，名为变异。顺生者，三法之上皆有力用，得令随应所有诸心所，俱时相依而生。故名顺生，即此力用名变异。</p>
<p>触亦有顺生余心所力用，似三变异故，说名分别变异。此言分别者，犹云似也，非了别义。《述记》十七，分别即是领似异名，如子似父，名分别父，领亦似也。</p>
<p>由触谓三和，谓者假名之词，本不许触即三和，已如前说。故次显示触之自性，既非触即三和，则触自体云何，必须显示。曰令心、心所触境此言触者犹云取。为性。令之云者，以触能和合心及余心所，使不离散，各别行相，此言行相者，作用义。心、心所作用各别，非是一法故。同趣犹取也。一境，约本质名一境。又心、心所相分，虽各别变，而同处交遍，极相似故，亦名一境。即显触有如是自性。《述记》：“设无触者，其心、心所各各离散，不能同缘。”云云。</p>
<p>由分别变异，故说受想思等所依为业。等者，等余心数。一心生时，不独触等五数俱，更有余数与俱。如一念善心生，其相应心数，除遍行五定有不计外，更有善数中某数，及别境或不定中某数，俱时并转。一念恶心生，其相应心数，除遍行五定有不计外，更有本随烦恼中某数，及别境或不定中某数，俱时并转。一念无记心生，其相应心数，除遍行五定定不计外，更有别境中某数，及不定中某数，俱时并转。此发其凡，学者审思之。若触无有顺生余心数力用者，宁得为受等所依耶？又复推寻论指，以受等所依，显触业者，极为应理。今如军兴，虽有主率，喻心王。若无传导之队，喻触数。军中有传导之队，所以通将率士卒之联络，正如触能和合。又传导队能令士卒随顺进趣，亦如触能顺生余心所。卒伍喻余心所。既众，纷乱何依。以是相例，触为余心数所依，即其莫大业用。此中据《三十论》本义而推明之，论文有伏难会违，疏见《述记》十七，此不复详。俗有不理论文，妄以心理学所谓感觉相当于此之触数者，支离不可究诘。</p>
<p>二曰作意。《述记》：“由作动意，立作意名。”作意心所者，谓能警心及余心所。然非心等起已方警。等者等余心所。若既起者。更何须警。由作意种，于俱时应起心等种，警觉令起。言应起者：心、心所种子，各各无量，均潜伏藏识，自类等流。待缘起现，缘缺即不起。犹如坚牢，藏多囚徒，有囚会缘得出，余不会缘，即不得出。故会缘之种，望未会缘之种，名为应起。即此应起之种，可警令起，非警一切种。然此应起之种，其起必藉警者。如梦中醒，必猛力一撑，方醒。心等种起，必有一发动之力也。又言俱时者：能警作意，与所警心及余心所，是同聚法故。决定同一刹那顿起。非如甲球冲乙球动，甲先起冲，乙后方动也。引之趣境。引者，引发义。趣者，取也，向也。心、心所取境，皆有定向。如取青时，定向于青，故得取也。然心及余心所，各各趣自境，但须作意心所之势力为之引发耳。《百法》基疏：言作意者，谓警觉应起心种为性，言心亦摄心所，下同。引心令趣自境为业，义原《识论》。即《三十论》。今此所据，《正理》《杂集》，虽有异解，《识论》广破，可勿复陈。</p>
<p>又作意行相最宽。除了境之总相外，于境上众多别相，亦无弗了。《瑜伽》三：“识能了别境之总相，作意了此所未了相。”基师疏云：“此者即识所取总相。作意取此总相及亦取识所未了相。未了相者，即是别相，即余心所所取之别相，皆识所未了。作意一法，独能取彼众多别相。”云云。由警觉作用，即作意。于一切作用谓心及余心所。为引发，故遍了一切作用所行处。取喻政府，心作用如元首，作意作用如总揆，余心所作用如诸部。如缘青时，心总取青，如元首但持大体，余心所于青上各取别相，如诸部各有分职。作意取总，亦取一切别，如总揆能持大体，复周知各部之事。又作意警心及余心所，亦如总揆之弼元首而率诸部。《述记》三十二第三叶，以县令喻心。县丞喻作意，县尉喻余心所。虽其词有未审，亦可参考。一念心生，言心即摄心所。本许多作用之复体。而此复体，又不为机械，则作意有活力遍运之。作意即是警觉力。警觉力者，为兴奋、为发动、为伸张、为勇镜、为紧疾、为周遍、为自在。具此众义，吾故名之曰活力。愿有智者于此研寻。作意相具云行相。宽，以此。《瑜伽》叙遍行五法，作意为初。《识论》则以触先作意，此依《识论》然五法本非次第起，但《瑜伽》约和合力胜，触乃先明。《识论》约警力胜，作意初说。各据一门不相违也。</p>
<p>三曰受。受数者，领纳顺违等境相为性，顺者顺益。违者违损。等者，等俱非之境，非顺益非违损故，名俱非。起欲为业。《三十论》说起爱为业。《百法》基疏作起欲为业。今从基疏。</p>
<p>云何领境？具云领纳境相，谓此受数，于所缘顺违等相，定摄为已有，不共余故。余者，谓心及余心所。彼皆不取顺违等相故。如缘青时心总取青不于青上别取顺违等相。余心所行相各别，思之可悉。正理异义，如《识论》破，此不复详。</p>
<p>云何起欲？欲者希求，亦心所之一。谓于乐受，即领顺益境未得有合欲，已得则有不乖离欲；于苦受，即领违损境。未得有不合欲，已得复有不乖离欲：于舍受，即倾俱非境。即无二欲，未得无合欲，已得亦无离欲故。虽受能起欲，亦复不定。欲心所不在遍行之列，于舍受即不起。故受业非遍也。不起欲时，受业无故。</p>
<p>又《瑜伽》以受次触说。由触取可意等相，等者，等不可意及俱非相。俱非者，非可意非不可意故。与受取顺益《瑜伽》三作摄受。等相，极相似故。触之可意与受之顺益相似，触之不可意与受之违损相似，触之俱非与受之俱非相似，然此二触受。行相，浅深自别。触可意等相较浅，受顺益等相较深。虽言相似，不谓全同。</p>
<p>四曰想。想数者，于境取像为性，《瑜伽》三：“想云何？谓了像。”施设种种名言为业。《瑜伽》三：“想作何业？谓于所缘令心发起种种言说为业。”</p>
<p>言取像者，复分有相无相想。《杂集》说想有多种，今略为二：曰有相想，曰无相想。虽袭彼名，取义稍别。有相想者，想极明利，能于境取分齐相故，名为取像。此言相者，共相也。假智所诠，不亲着境之自相故。后言相者准知。云分齐者，如谓此青，言青遮余非青，即青有分齐。青之中有衣青、华青等，置此言遮余青，即此青有分齐。更于此青上取长等相，亦有分齐可知。无相想者，其想任运，如于色起想，而不曾构画色分齐相。谓于色之青等及其长等分齐相，皆不加分别。以非于色不起想故，犹于色，自相起证解故。亦名取像。</p>
<p>言施设名言者，由意俱想犹云与意识相应之想数。即有相想，取境分齐相故，遂起种种名言。如想，谓此是火非非火，便发起名言，此是火云云。想形于内，必依声气之动，以达于外，有想，故有名言。想取境分齐相，名言亦定有分齐，其功用正相等。盖名言因想生，想则多于外境转。言外境者，随俗假说为外。异生受用外境，不能不起分别。以故意俱想，特趋明利。明利者，分别粗猛之谓。《广五蕴论》说：“云何想？谓能增胜取诸境相。增胜取者，谓胜力能取。如大力者，说名胜力。”此盖就意俱想言之也。以此想能明利取境，故称胜力。恒于境取分齐相，而名言亦因之有分齐。想犹画图，想取境分齐相，即不得境自相，如证火自相时，不起火非火分别。若取分齐相，即作此是火非非火之分别，故非复得火自相。犹画师于素纸作图，便今素纸自相隐覆，不可亲得。名言则如临摹，摹者必肖本图，其能事皆尽于分别也。诸论虽总说想以起名言为业。据实能起名言者，唯属意俱想。余识俱想，皆不起名言。故知想业不遍。《述记》十七，有文可据。今人有妄计凡想皆非现量者，殆由误解想业，以为凡想皆起名言耳。今此剖析无滥，学者应思。近有随顺世典，训想为意象或概念者，此则未妥。如五俱无相想，现量取境，何得说为意象概念。即以之训意俱有相想，而其涵义浅深广狭，亦复互殊。毫厘之差，遂谬千里。如何弗戒。总之凡学术着系统者，其名词不容与余家相滥。唯识精严尤甚。谈者不宜援附。</p>
<p>五曰思　思数者，令心造作为性。言心，亦摄心所。下仿此。于善品等役心为业。等者，等恶品及无记品。</p>
<p>云何令心造作？心心数法，定不废然而起。有造作故起，若言无所造作者，即不应起。又造作即起，以即于起上说造作义。由思数造作力，令心及余数造作故。造作故非废然。盖一聚心心数，如一眼识起，其心心数，和合似一，名为一聚。耳识等准知。本即协和造作。其间必有为发踪指示者，则思数实尸之耳。</p>
<p>云何于善品等役心？所谓造作，定有倾向。或是善性、或是恶性、或无记性，皆其倾向焉耳。思数者，于善品中，即驱役心及余数令造善；于恶品中，即驱役心及余数令造恶；于无记亦尔。善等倾向显著，等者等恶及无记。以有思数故也。</p>
<p>上述五数，具四一切，故名遍行。说见前文。虽方面殊，非次第起。遍行五种作用，即是于一完然宛然之全体上，有此五方面，非可离别令其孤行。若许次第起者，则是触等作用，可一一单独而起，如何应理？自非烛察幽隐，本足与议也五法配属于心理学之知情意，则受相当于情，想相当于知，作意触思相当于意。别境以下准思。</p>
<p>次，别境五法。一曰欲。欲数者，论说于所乐境希望为性，勤依为业。见《三十论》五。《瑜伽杂集》文稍异也。</p>
<p>言所乐者，复有三解：一谓可欣境。于可欣事欲见欲闻、欲觉欲知，故有希望。此说于可厌及中容境，一向无欲。</p>
<p>二谓所求境。随意可欣可厌而起希求，于可欣事上未得希合，已得愿不离，于可厌事上未得希不合，已得愿离，故皆有欲。此说于中容境，一向无欲。</p>
<p>三谓欲观境。于一切事欲观察者便有欲生，如得奇书，急欲观览，此际欲生，炽然易见。若不欲观，随因境势任运者，如前六中劣无记心，即全无欲。</p>
<p>如上三义，广狭攸殊，然不谓欲为遍行，则其一致。兼而收之，斯无妨耳。</p>
<p>言勤依者。由起欲故，方发勤励，即说勤者，以欲为依。然勤义有二：一、勤谓勤劬，如勤作诸恶者是。二、勤谓精进。《杂集》说为正勤者是。前依不善欲，后唯善欲为依。此其辨也。</p>
<p>二曰胜解。胜解数者，于决定境，印持印者印可，持者执持。为性，不可引转为业。谓于所缘境审择判决遂起印持，印持作用，与审择判决作用，俱时而起。审择判决者，知也，印持者，情意与知相应者也。此事如是，非不如是。即此正印持顷，更有异缘不能引转，令此念中别生疑惑。异缘不可引转者，约正印持之一念说，不约前后相望而言。如前念由邪教力于有我义印持，即此印持一念，说为异缘不可引转。后念由正教力于无我义印持，即此印持一念，复说异缘不可引转。举此方隅学者应悉。故胜解者，唯于决定境乃得不此。决定境者，从能缘心说，即谓现比或似比时心。现比量于境决定，固不待言；似比不称境，亦名决定者。如见绳谓蛇，虽不称境，而尔时心实于境决定为蛇。非有疑故，亦非于境不审决故。又如由浊流比上流雨，实则浊流亦有他因，上流不曾有雨。此量亦不称境，而尔时心实于境决定为雨。非有疑故，亦非于境不审决故。若似现者据实即是似比所摄，可不别言。犹预心中，全无解具云胜解。起，非审决心，心于境虽无疑虑，亦不曾起审择判决者，名非审决心。即是非量所摄。世言非量，或唯举似现比。实则似现比者，非于境不起量度，但不称境名非。更有纯为非量者，即散心于泛所缘，有不曾起量度者是已，今此名之非审决心。胜解亦无。以故胜解非遍行摄。至胜解由生，则或缘于教，教者教示，或言说。内教、外道教，通得教名。如外道于梵天等义印持，即由邪教力生胜解。如佛弟子于无我等义印持，即由正教力生胜解。或缘于理，胜解之生，亦由邪正理力。见《三十论》五。理者，知见于所行境安立道理。所安立者理，能安立者知见。知见有邪正，故说理有邪正。如于所作法，见彼无常，此中所安立无常义为正理，能安立见为正见。如于无常见常，此中所安立常义为邪理，能安立见为邪见。《三十论》唯言邪正理者，从所安立为言。据实即显能安立之邪正见也。《述记》三十三第九叶：“理者有此道理”云云。词义浑沦，难为索解。迹论言邪正理，本谓邪正知见。正知见者，谓现或比。然此中唯就比言。下别说证故。比量于境决定，故有胜解生，邪知见者谓似比，以于境决定，亦有胜解生。总之邪正见起而于境审择判决者。俱时有胜解生，即于境印可执持者是也。或缘于证。证者，如修禅定，或五八等现量心。现量心中有胜解，定印境故。有别说邪证者，此中不取。据实而言，理为最宽，教亦依理故也。如闻邪教而印持有我义者，以教为缘，仍由已计量而入邪理，即依自邪见起胜解故。如闻正教而印持无我义者，以教为缘仍由已比度而入正理，即依自正见起胜解故。</p>
<p>三曰念。念数者，于曾习境《瑜伽》《杂集》并作串习事。令心及余数明记《瑜伽》三作明了记忆。不忘为性，定依为业，《杂集》作不散乱为业。</p>
<p>曾曾者已往。所受境，名之曾习。境有二义：一、相分名境，二、心望能缘，亦得境名。如见为自证所缘时，即见分名境。此通体类，曾近亲取，名受彼体。彼谓境。受彼体者，谓亲取境之体也。若曾远取不着，名受彼类。如自证缘见及正智缘如，名受彼体。如有漏位中，闻真如名即思唯如相，名受彼类。又如亲缘西山，名受彼体。若不亲取西山，但闻彼名，拟度其相，名受彼类。</p>
<p>即曾受境，或体或类，虽入过去，由念力故，数数忆持，令不忘失。是故现前了别，得以过去为其根据。如今者缘笔，在初刹那率尔创缘，此为新境，固犹未知是何。次刹那以往，寻求决定，则有念起，即知此新境者，于曾习境中是笔非余。盖曾亲缘笔。即受彼体，或曾闻笔名即受彼类，故起于念。准此，则念者于后起新境之上，赋以过去相似经历之符契也。有情能据己知以知所未知者，由念故尔。设无念者，则过去所更，一切忘失，斯有情之知识亦微矣。</p>
<p>至若念起之因，则分现种。现复四义：据忆曾时心，偏说自体为因，现行自体分能为因，生后时念。以见分是自体上之用。自体缘自见分，即是自心缘自心。心曾自缘，故能作后忆因。详见《四分》章。一也。据忆曾时境，此中境谓相分。于一个忆念中，一方说为忆曾时心，又一方说为忆曾时境，如云我忆昨见梅花，此中梅花谓昨时所受之境，见谓昨时能受之心。偏说想数为因，由想能取境分齐相故，遂能为因，生后时念，令所忆境亦有分齐，如忆梅花，梅花者遮余非梅花，即有分齐也。凡忆记中境，无不有分齐者，就此言之，念亦以想为因。二也。又约总说因，即是一聚心心所，不复于一聚心心所中，特取想为因；亦不复于心心所各析四分，特取各各自体为因。即总说一聚心心所为因，生后时念。至于后时记起，亦祇说为一个忆念，不须分别所忆为曾时心或境云。三也。前二义分言之，第三义总言之，先开后合，理极须然。复约胜说因，乃属第六一聚心心所，此摄上文，言前所谓一聚心心所者，非就他识而云也，乃谓第六一聚心心所能为因，生后时念耳。盖记忆力用，在第六为最胜。五识虽许有念相应而甚微劣，故此约胜，唯谈第六。四也。如上四义，蔽以一言，曰第六现为因，此中现言，即第六一聚心心所之都称。令后时念起云尔。然复应知，若无前现，后念不生，是事固尔。但此终属一端之义。尽理而言，应次于现，更谈彼种。原夫现者，才起即灭，未容暂住。现既灭己，复余何物，而起为念，由现方起，具能生用。别有所生，如芬香物，有余臭远胜。流入藏识，是名习气，亦字之种，此即现之等流。等流果义见前。依住藏识，刹那刹那，生灭不已。种之自体，是生灭不断者，如于初刹那才生即灭，第二刹那相似续生。虽第二刹那，复才生即灭，第三刹那又相似续生。自此以往，总是生灭不断。唯其为生灭灭生而不断也，故变化无方，而不可说为一物，强名之习气而已。或时逢缘，如作意根境等缘。现起为念，故说念因，应详于种。盖由现生种，种复起念，即念近以种为亲因，远以现为增上因，言增上者，现不亲生后时念故。此不可无分也。正理师说今念为后念因，与近人柏格森之言记忆者略近，校以唯识，皆不应理。</p>
<p>又念为定所依者，由念于境，明了记忆，令心不散乱，是以云然。如曾闻佛名，后时念起，专注所缘，故心得定。然唯善念生定，非谓一切，若散心中，念曾习恶事，即不生定。此亦待反观而后知。</p>
<p>又念非遍行者，于曾未受境全不起念，设曾所受，不能明记，即念未生。曾所受者，虽有习气，潜伏藏识。若未逢缘现起，即尔时心，无彼念相应，故不能明记。故念必非遍行摄也。</p>
<p>四曰定。梵云三摩地，此云等持。定数者，于所观境令心及余数专注不散为性，智所依为业。</p>
<p>专注不散者，《瑜伽》说名心一境。言心亦摄心所，下同。心一境者，系心专注一境之谓也。然如何名一境？如何名专注？不为详释，义复难明。以一境言，有说前后同一所缘，是名一境。如初刹那缘诸行无常义，第二刹那重观诸行无常，即前后一境。若如此说，专注必是前后一境。设前后境别即无专注，云何见道历观诸谛，刹那刹那有三摩地？三摩地者定数异名，专注即其用也，据理，此云一境者，不论前后所缘一异，但约一刹那所缘，名为一境。又专注言，义复云何？顷有说者，心于一境转时，不更别缘，是为专注。不知一刹那心于一境转，法尔住一境，势不别缘。若专注义不过尔尔，则亦何足以显定数之用？《述记》三十三：“但深取境，假定方能。”斯则剀切之言。盖专注者，不流散义。流者流动，散者弛散，沉掉生，即流散。由定数力，令心等于一境转时，等者等余数。势用凝聚，凝者不流，聚者不散。譬彼冥渤，长夜澜翻，而实停然未驶。此定亦尔，能令心等虽于境转，而得凝聚。遂能深取所缘。于境深了，无模糊错误，名深取。心若流散，不深取境，如水搅浊，而不鉴物。《述记》于此，为得其指。又复应知，心不专注者，便无定俱，故定非遍行。小师异说，如小乘正理师等。破详《识》论。</p>
<p>智所依者，由定令心专注不散，依斯便有无漏智生。决择名智。于一切法无疑惑故。《杂集论》言：心处静定，知如实故。然此据多分言，非谓一切，如世愚夫为止散心，系心眉间，凡愚习静，或唯缘眉间，令心不散。唯有专注，而无决择。此例不一。虽定能生智，亦不尽然也。</p>
<p>五曰慧。慧数者，于所观境简择为性，断疑为业。如缘声时未知常、无常，即起推求。瓶等所作，皆是无常。虚空非所作而唯是常。于是决知声亦所作，故亦无常。推求以往，由推求得决定知故，置以往言。总名简择。决知境故，复说断疑。然断疑言，乃约胜慧。此中胜慧，仍约有漏位说，非无漏慈。非谓疑心，遂无慧俱。然则慧非遍行何耶？愚昧心中无有简择，愚者愚痴，昧者暗昧。愚而不极昧者，或可有慧。若高等动物，容不徽劣简择也，但愚而亦昧之心，便全无慧俱。又有昧而不愚者，亦复无慧。如藏识深细而不明着，名之为昧。无惑俱故，不可谓愚。然以其昧，故无简择。说为遍行，即不应理。正理僻执，固大乘所当诃斥已。详《述记》三十三第十六叶。</p>
<p>又复应知，分别此慧略有二种：生便即得者，曰生得慧。加行所起者，曰加行慧。加功而行，曰加行。由加行故，胜慧方生，即加行位所生慧，曰加行慧。《瑜伽》七十七；复说有三慧，曰：闻所成慧、思所成慧、修所成慧。此皆加行慧所摄也。《述记》三十三第二十四叶：“或加行慧，闻、思、修所成，即彼类故”云云。若唯生得，应无所待，一切慧成。如不待加行，一切慧成，无此理也。设许唯有生得无加行者，即堕边执。若唯加行，生便无慧，后起何依？加行慧属后起，必用生得慧为依，方乃得起，设许唯有加行无生得者，亦堕边执。故以二种，差别建立。哲学家有以知识为先天所固有者，相当于此之生得慧；有以知识为待经验而起者，相当于此之加行慧。</p>
<p>欲等五数，缘四境生，欲缘所乐境，胜解缘决定境，念缘曾习境，定及慧缘所观境。势不定俱。言不定者，五数容俱起，亦多不俱起故。俱起者，如于所乐决定境中，起欲及胜解也。不俱起者，如于所观唯起简择，驰散推求，有慧无定，是也。《识论》有文，此不复详。参考论文五、《述记》三十三第十七叶以下。</p>
<p>又是五数，约六识谓前六。辨。于意识中，五或俱起，或一一别生，此在诸师，悉所共许。至五识有无，虽复兴诤，衡其得失，言有者是。所以者何？五识缘境，由意引生微劣希望，但不显著乃云微劣。应说有欲。又由意引，亦有微劣印境义故，说有胜解。五识虽不念曾受境体，而由意引，亦于现境上有微劣念。五识缘现境时，即念曾受境类，以现在境是过去境之类故。五识及俱意皆于现境上起念，俗以记忆为过去境者便误。复有意引微劣专注现境义，故说有定。虽于所缘不能推度，而有意引微劣简择，故说有慧。此则欲等五数，五识容有，何可云无？今心理学家有以感觉为精神作用之原素者，然彼所谓五官感觉，乃相当于此之五识。五识有遍行别境等心所相应。其作用繁复如是，谈感觉者未悉也。三、善十一法。一曰信。信数者，于实、实者实有，诸法若事若理说为实有。德、能，深忍忍谓胜解，即信之因，由解忍可，方起信故。然解与信，却是俱时，非解先而信后也。乐欲，言乐欲者，即谓欲心所。欲者信之果，由信方起希望欲故，然信与欲复是俱时，非信先而欲后也。心净为性。对治不信乐善为业。实、德、能三，为信所缘。《义灯》五：“实德能三，定是信境。”境即所缘。于实起信，谓于一切法，若事若理，深忍故信；设信明日下雨，此在今日为无其事，然据经验推微，有是理故，又如信虚空，空虽体无，而有空理故。于德起信，谓于如来净德，深信爱乐；爱乐即欲，由信起欲故。又此中但举信佛言，据实亦摄信法及僧。于能起信，能谓能力，谓于诸善，世间及出间善法。自信有力，能得能成，而起希望。希望即欲，信之所生。综上三境，实、德、能。皆有信生。于实中言深忍故信，此就信之因言，亦隐摄信之果，信必生乐欲故。于德中言爱乐，于能中言希望，此就信之果言，亦隐摄信之因，信必起于忍可故。文互影显学者宜知。此信体澄清，能令心及余数得净。如清水珠，能清浊水。斯笃信所以可贵。《述记》三十四第五叶：如贪爱等染心所内，唯有不信，自相浑浊。复能浑浊心及余数，令成染污。如极秽物，自秽秽他。信正翻彼不信浑浊，故以净为信之相也。</p>
<p>二曰惭。惭数者，崇重贤善为性，对治无惭，止息恶行为业。如于自身，生自尊爱增上。作是意言，我如是身，乃作诸恶。方起此惭，即是崇善也。</p>
<p>三曰愧。愧数者，轻拒暴恶为性，《述记》有恶者名暴。对治无愧，止息恶行为业。如因世间讥毁增上，遂乃轻恶类而不亲，拒恶业而不作，即此拒恶，言拒恶，亦摄轻暴。说名为愧。《述记》三二四第十叶：“惭愧二法体性别，一性能崇善，一性能拒恶。善心起时，必有此二，故得俱起。”云云。</p>
<p>四曰无贪。无贪数者，谓贪对治无贪即贪数之对治。令深厌患，《广五蕴论》：遍知生死诸过失故，名为厌患。无著为性，作善为业。《识论》：“作善为业。”《五蕴论》：“恶行不起所依为业。”今从识论。贪数行相深广，无贪翻彼，其用殊胜。翻者反义，无贪即对治贪，故为贪之反。贪相深广难治。唯无贪有胜力用，故能对治。</p>
<p>五曰无瞋、无瞋数者，谓瞋对治，无恚为性，《百法光疏》：于诸有情，心无损害，慈愍在怀，名曰无瞋。作善为业。瞋数行相深广，无瞋翻彼，其用殊胜。</p>
<p>曰无痴。无痴数者，谓痴对治，明解为性，《述记》三十四第十三叶：无痴于理及一切事明解不迷。作善为业。原无痴以慧为其因相，由慧方生明解，故说无痴以慧为因。还以慧为其果相，明解复生净慧，故无痴还以慧为果。《集论》遂说无痴以慧为体。《集论》举无痴之因及果，以显无痴自体，说详《识论》。无痴能对治痴，如光破暗，胜用难思。</p>
<p>又《瑜伽》五十七说：“大悲以彼无瞋无痴二法为体。”此则慈愍与明解合流，方名大悲，世俗言爱者，稽以唯识则是痴与贪之合流，面不得与大悲相比傅，其详当别论之。究极无漏，常无穷尽。</p>
<p>七曰精进。一作勤。精进数者，勇悍为性，《三十论》六，说于修善断恶勇悍为性。对治懈怠，满善为业。此相差别，略说有五：一、被甲精进，最初发起猛利乐欲，名之被甲，如着甲入阵，有大威势。古代战士着甲，故以为喻。二、加行精进，次起坚固策勤方便，基云，坚固其心，自策勤也。名之加行。三、无下精进，又次为证得，不自轻蔑，亦无怯惧，名无下。基云：“不自卑下更增勇锐。”四、无退精进，又次能忍受诸苦，猛利而前，名无退。世亲《识论》七第十叶：“心虽无怯，逢生死苦，心或退转，为对治彼，故立无退。”五、无足精进，又次，更蕲大果，不为少得，便生喜足，名无足，世亲《摄论》：“有虽逢苦能不退转，而得少善，便生喜足，由此不证无上菩提，故次无足。”原夫精进唯善性摄者，以其念念高胜离一切染。基云进谓进成圣者身故。若恶增长以望于善，即名坠堕。精进必趣无上菩提，无上正觉之义。故唯是善也。八曰轻安。轻安数者，远离粗重，一切能障定之法，名为粗重。调畅身心，堪任为性，言堪任者，有所堪能，有所任受。对治昏沉，转依转有二义，转去、转得。令所依身转去粗重，转得安隐，故名转依。为业。然此轻安，欲界有无，颇为诸师聚讼。基师依《瑜伽》文，以无为正。《述记》三十五第十三叶：“然返覆文理，不言欲界得有轻安”云云。斯则守文而过，理实欲界，但无上界胜妙轻安，非无欲界轻安。如坐禅者，虽不得定，亦微有调畅义故。即欲界有轻安，义自极成。</p>
<p>九曰不放逸。不放逸数者，即无贪、无瞋、无痴、精进四法，于所断修所断谓恶，所修谓善。防修于性；防修者，于所断恶法防令不起，所修善法修今增长，故名防修。对治放逸，满善一切世出世善。为业。精进遍策发一切善心，《解深密经》言：“我说精进遍于一切。”无贪等三，无贪、无瞋、无痴三法。普依持一切善心。依持者。无贪等三法，普为一切善心所依，即由彼三法，持令一切善心增长也。故依此四功用，假立不放逸。正理异义，顺正理师说不放逸别有自体。大乘所遮。大乘破正理，详《述记》三十四第二十一叶。</p>
<p>十曰舍。舍数者，即无贪、无瞋、无痴精、进四法，令心言心亦摄余数。平等、正直、无功用住为性；对治沉掉、昏沉、掉举。静住为业。谓依四法，离沉沿等，等谓掉举。最初获得心平等性。心沉没或掉举，名不平等。若离沉掉，即是平等。由心平等不待勉励，但顺前转《集论》云：“自然相续故。”无高无下，高者掉举，不者沉没。故次获得心正直性。由心正直念念相续，不虑染生，任运恒时，住无功用，最后获得心无功用住性。此舍依四法假立，亦无别体，如不放逸。</p>
<p>十一曰不害。不害数者，即依无瞋，于有情不损恼为性，能对治害，悲愍为业。此依无瞋一分假立，由无瞋上有一分拔苦之义，假立不害。非别有体。</p>
<p>如上十一法，前六识中皆得俱起，如眼识中，信等十一法俱起；乃至身识中，俱等十一法俱起；第六意识中，信等十一法俱起。虽天竺诸师有不许俱起者，要非正义也。又《识论》六许信等十法俱起。唯除轻安一法，以轻安欲界不遍故。今此许欲界有轻安，故许十一法俱起。于一念善上，有多相故。如信是净相，惭是崇善相，乃至不害是无损恼相。有说五识无轻安者，斯不应理。由定引故，五有轻安，不相违也。五识由定中意识所引，非无调畅。又此十一与别境五，皆得相应，思之可知。信等欲等，互不相违，故得相应。然此中唯举别境者，以遍行五法，遍四一切。故不须说。不定四法至后详之。</p>
<p>四、烦恼六法。一曰贪。贪数者，于境贪之所缘，总名为境。起爱，爱者贪之因相染着为性，《集论》说“贪者爱为体”盖举贪之因，以显其自相。理实染着为贪之自相。《识论》六及《瑜伽》八，并云贪者染着为体，今从之。能障无贪，生苦为业。苦者贪之果相《缘起经》说，贪有四种：一、爱，二、后有爱，三、喜贪俱行爱，四、彼彼喜乐爱。《大论》五十五释曰：爱云何？谓于自体亲匿藏护。此言众生于己生命深为爱着，此爱极难形容，强状其情，曰于自体亲匿藏护。众生即以此爱润生。后有爱云何？谓求当来自体差别。世有持断见者，以谓死后当断灭，宜若无后有爱可言。然其人固有此后有爱为之阴驱潜率而不自觉耳。籍曰不然。则明知当来断灭而胡为厚爱其生耶？夫其历今日之生，而更希明日之生，则爱力非断见所移，既有征矣。今日之生方尽，即明日之生方有，爱力不竭故也。然则后有爱为有生所同，无可疑己。喜贪俱行爱云何？谓于现前或于已得可爱色声香味触法，起贪着爱。彼彼希望爱云何？谓于所余即不现前或非已得者，名所余。可爱色等，起希求爱，此明贪相差别，亦已审谛。《瑜伽》又说十贪：谓事贪、事者体义，有情于自体染爱耽着，云事贪。见贪、乐着诸见名为见贪，诸邪见或边执见者皆有此贪。贪贪、《伦记》五十九第十五叶：未得境是无故，贪心自现境相而贪，故名贪贪。悭贪、于财利等坚着不舍，名悭贪。盖贪、《伦记》云：于前已所受用过去境生恋着，即有盖覆义故，名盖贪。恶行贪、乐着诸染，名恶行贪。子息贪、一云男女贪。理实子息贪与男女贪，应析言之。亲友贪、亲友于已顺益故，缘之起贪。资具贪、田宅、财货、食色，乃至势位、名誉，通称资具。乐着一切资具，名资具贪。有无有贪。《伦记》云：有无有贪即常断二见贪也。据此则有无有贪者，即是于见贪中别出之。一切见中，常断二见众生尤易深着，故别而言之也。实亦见贪所摄。众生有见贪，故其执不易破，法人黎朋有所谓感情之判断者，即原于见贪也。斯则剖别贪相，至昭晰矣。十贪见《大论》五十五。由贪势用贪之势用，即是爱力。发业谓能发起身语意业。润生，由贪爱为加行故，润曾诸业。令起现行。故异生之生，贪爱所润。令众苦生，所以名为常害也。贪等亦名常害，常能为害故，见《大论》八。</p>
<p>二曰瞋。瞋数者，于诸有情，憎恚为性；于有情言，显瞋之境，理实于非情亦起瞋。此但举胜者说故。能障无瞋，不安隐性，恶行所依为业。瞋略有三：一、有情瞋。于有情起瞋，故名。如从他闻，昨者某甲毁我己身起瞋之一。及我亲友，起瞋之二。赞我怨家，起瞋之三。遂于彼情所，谓某甲处。有三瞋生，是其例也。如嫉妒他人名闻利养，乃至因族类之异而起瞋者，皆名有情瞋。二、境界瞋。伦记五十九：“缘山河大地起瞋，名境界瞋。”于不可意境，即生瞋故。诗人写愁，大地穷苍，丹霞皓月，皆其所憎。三、见瞋。于他见生瞋故。见瞋者，于有情瞋中别离出之。此土孟轲有云：“杨氏为我，是无君也；墨氏兼爱，是无父也。无父无君，是禽兽也。”孟轲因墨主兼爱、杨主为我，缘彼异见，遂生瞋心，而以禽兽诋之，即所谓见瞋也。然以群生有见瞋故，则有睿哲独到之见，众乃不喻，而共瞋之者矣。又凡物论不齐，是非蜂起，祸极于玄黄而无悔者，亦见瞋为之也。《识论》有言：“瞋必令身心热恼，故不安应。起诸恶业。故与贪等俱得火名。”瞋与贪等均名为火，烧所积集诸善根薪故。见《大论》八。</p>
<p>三曰痴。痴者，无明之异名。痴数者，于诸理事，迷暗为性；凡对道理上生起烦恼，如于无我计我，而生贪爱，即是迷理。亦对法体上生起颊恼，如执第八见为我，而生贪爱，即是迷事。能障无痴，一切杂染所依为业。凡痴数视其相应王、所如何，区为二种：与七识前七。相应，亦与贪等惑俱者曰相应无明。此摄恒行不共无明。《大论》五十八：“又此无明总有二种：一、相应无明，二、独行无明。”云云。《伦记》六十五，依此文判，末那无明即相应摄。兼迷理事，与六识相应，不与贪等惑俱者，曰独行无明。此复有二：一、不与忿等十随惑俱，名主独行，但迷理。二、与忿等随惑俱，名非主独行，亦兼迷理事。独行无明，以不与贪等惑俱故，亦名独行不共无明。今但名独行无明。斯则约举统类，犹未委悉者已。《瑜伽本地分》乃稍详痴相差别，但约六识相应者说，凡有十九无知。无知亦痴之异名。其略曰：于前际无知云何？谓于过去诸行，起不如理分别，谓我于过去为曾有耶、为曾无耶？曾何体性、曾何种类？所有无知。于后际无知云何？谓于未来诸行，起不如理分别，谓我于未来为当有耶、为当无耶？当何体性、当何种类？所有无知。于前后际无知云何？谓于内，起不如理犹预，谓何等是我、我为何等？今此有情从何所来、于此没已，当往何所？所有无知。于内无知云何？谓于各别诸行，即色心诸蕴。起不如理作意，谓之为我，所有无知。于外无知云何？谓于外非有情数诸行，即色声等尘。起不如理作意，谓为我所，所有无知。于内外无知云何？谓于他相续诸行，他相续者，犹言他人或他有情。起不如理分别，谓怨亲中，非亲非怨名中。所有无知。于内非我而计为我，由计我故，于我以外诸有情，或见为顺而亲之，或见为违而怨之，或见非顺违而为中焉，此谓于内外无知。于苦无知云何？谓于苦是苦性，或不思唯，或邪思唯，或由放逸，所有无知。异生见为可乐者，大氐于苦不了是苦，横计是乐。五色令人目盲，五声令人耳聋。乐声色者，不辨聋盲之苦。于因无知云何？谓起不如理分别，或计无因，自然外道或无因论师作是计。或计自在世性等为因，自在者谓大自在天，世者，时间外道计时间为诸行因。性者，谓数论自性。所有无知。晚世哲学家有一元众元诸论，皆是于因无知。于佛无知云何？谓于佛菩提，或不思唯，或邪思唯，或由放逸，或由疑惑，或由毁谤，所有无知。于法无知云何？谓于正法善说性，如来以种种方便，令诸众生趣求无上菩提，如是教法，名为正法。宣说此法，名为善说。克指正法善说之体性，故置性言。或不思唯，或邪思唯，或由放逸，或由疑惑，或由毁谤，所有无知。详彼十九无知，据胜者说。但约六识相应无明胜者说之。理实痴相，类别甚繁，未可枚举。更有总略，而谈五愚：愚亦痴之异名。一、义愚，通摄一切所有无知。二、见愚，如于因无知，即见愚摄。哲学家探寻宇宙人生，探寻愈深，迷暗愈增，皆见愚也。三、放逸愚，如起邪解邪行。四、真实义愚，如迷二空理。五、增上慢愚。《伦记》五十九，景云：所得世间善根，谓得圣道，起增上慢。即一切得少为足者，皆此愚摄。如是五愚，所包络者至广。前十九无知，皆可摄入五愚。《胜鬘》经又依别义，即依见修所断。通取六识相应痴，析以五住地：此五种痴，能生起一切烦恼，如地能生万物，故名住地也。曰见一处住地、此唯分别起，见道位中，一时顿断，名见一处。曰欲爱住地、欲界之痴，立欲爱名。自此至第五皆修道所断。曰色爱住地、色界之痴，立色爱名。曰有爱住地、无色界之痴，立有爱名。破外道计为涅槃，为名有爱。曰无明住地。是相极征细，唯佛能断故。前四烦恼障，能发诸业；第五所知障，不能发业。见《述记》四十八第一叶。痴相差别，略如上述。原夫痴之异名，乃曰无明。无明者有实体性，非是明无，若言由明无故名无明者，则无明便属分位而无体性。亦非邪智，参考《大论》五十六。按邪智者，即是萨迦耶等见。然彼诸见不离无明，非无明即是诸见。由迷暗势力现起故。迷暗势力谓痴之功能，痴相类别甚多，即每一痴相有自功能，方乃现起，非唯一功能转成多种痴相也。胜用无边，能起贪等，等者，谓其余烦恼及随烦恼。一切烦恼皆由痴增上，而得起故。为诸惑之导首，负有情而长驱，此中有情谓异生。一切异生，由无明发业，以有其生，故常为迷暗系之而趋。虽旋岚转岳之猛，未足以喻其烈也。</p>
<p>四曰慢。慢数者，依止我见，高举为性；能障不慢，生苦为业。慢相差别略有七种：一、慢，二、过慢，三、慢过慢，四、我慢，五、增上慢，六、卑慢，七、邪慢。</p>
<p>于劣谓胜如于材智劣于己者，即谓我胜彼。于等谓等，如于材智等于己者，即谓我与彼相等。令心高举，言心，摄心所，下准知。总说为慢。设有难言：“方劣言胜，方者比方。方等言等，称量而知，何失名慢？”应答彼言：此慢于境转时，非但称量，而能令心高举染恼；高举即是染恼，持重言之耳。不同明鉴照物，壹任澄明。以故过重，为锡慢名。</p>
<p>于等谓胜，如于材智等于我者，而谓我胜彼。于胜谓等，如于材智胜于我者，而谓我与彼相等。妄进一阶，慢过重前，斯名过慢。</p>
<p>于胜己者，反计己胜，高前过慢，名慢过慢。</p>
<p>于五取蕴，随计为我，自恃高举，名为我慢。五蕴名取者，取有二义：一、执取。谓一切有情由贪着故，执取现在五蕴为自体，令不舍离。二、引取。谓一切有情由欲爱故，引取当来五蕴也。</p>
<p>于未证得者，谓巳证得，于少证得，谓已证多，心生高举，名增上慢。</p>
<p>于他多分胜己谓己少劣，于他无劣谓我极劣，并名卑慢。虽自知卑劣而犹起慢，故各卑慢。颇有难言：“如于他人多分胜者，我顾自谓少分不及，心有高处，卑慢诚然。若自居极劣，谓他无劣，心无高处，岂成卑慢？”应知彼于胜者之前，反顾己身虽知极劣，其心还复深自尊重，慢相隐微，非是全无，故成卑慢。</p>
<p>于无德中言无德者，谓诸恶行违功德故。谓己有德，恃恶高举，名为邪慢。</p>
<p>慢多者，不敬有德，《杂集》《述记》六：敬者，或信或舍或惭所摄。造诸恶行，即身语意诸恶业。故能招苦。然修道谓修道位。圣者犹起我慢，则对治之难也。</p>
<p>五曰疑。疑数者，依止无明，犹豫为性；于所知不决，如立衢路，名之曰疑。能障真智为业。印土诸师有说疑体即慧，简择不决，说为疑故。有说疑别有体，令慧不决，非即是慧。据理而言，后说为胜。犹豫疑之体相。简择，慧之体相。体相异故，不可谓同，但疑容有慧俱耳。疑心起时，亦有推求，推求即慧。故疑容与慧俱。又世智尊疑，以为疑者不厌反覆推寻，固可由之以得理。不悟推寻属慧，原非是疑，但疑得与慧俱。推寻而得，疑实无功；推寻不得，乃多疑之罪已。多者不尽之词。至理昭著，近在眉睫，如理思唯，思唯即慧。以无类倒，称实而知，故名如理。是称相应。然慧方起用，疑亦俱来，疑令慧纷，纷者然否不决之谓。遂难如理。盖理不滞迹，唯慧可以无私遇之，疑挟其近习以乘慧，则慧眩其目，故任疑者终疑，必不可入正理。此尝与吾友林宰平言之也。原疑依痴即迷暗。起，痴势本盛，而慧时欲破其迷暗，则又盘旋于疑网之中。以在有漏，慧用尚劣，故疑易乘，自非真慧现行，未有不旷劫长疑者已。世俗言学多主怀疑，吾谓学者但当尽其简择之能事，徒疑无益。众生一向狐疑，岂劳公等提倡耶？</p>
<p>六曰恶见。一名不正见。恶见者，依止痴等，颠倒推度，染慧为性；慧由痴等惑引令成染，故名染慧，义详后。能障正见，招苦为业。此见差别，略说有三：</p>
<p>一、萨迦耶见。义即身见，亦即我见。又身者自体之异名，应言自体见。于五取蕴注见前。执我，我所者是也。依蕴计执为我者，《述记》四说：有总有别。遍依识蕴而执之为我，名别缘五蕴为我。通依五蕴而执之为我，名总缘五蕴为我。由依蕴执我故，遂亦执我所，我之所有，名我所故。如依色蕴而执为我之根身、我之资具，依受蕴而执为我之领纳，依想蕴而执为我之取像，依行蕴而执为我之造作，依识蕴而执为我之了别。此皆依蕴而执我所。第六意识，内外门转，于一念顷宛尔外驰，宛尔内顾。内顾外驰为一心上之两面。内顾即我执，外驰即我所执。外驰则若有实物，内顾则宛如常一，不称所缘，过乃在执。夫心不孤起，必有所缘。所缘者何？由能缘心，仗五蕴法为质，变自影像，即影为亲所缘，质为疏所缘。而彼能缘，于所缘影质，不能称实而知。乃妄作我、我所解，而深取着，是名为执。所执之我、我所本无，而我、我所执之所依以起者，即所缘影质，此固未尝无也。世俗以为我见，乃意识作用间统一之形式，固未了我见之所由起尔。</p>
<p>二、边见。亦云边执见。又略分二，曰常边、断边。常边者，由我见增上力故。计有现前诸物攀援不舍，俱时亦复，追忆过去，希冀未来，由斯发起常见，以谓万物常住。笔曰更矣，而视之若旧；指曰易矣，而视之若前。此皆堕常边也。今人罗素尝谓诸行有暂时而无永久，乃吾人依日常实用之便利，尝边续其片片段段之经验，而为永久云尔。此其持论虽已超越恒情，然不悟永久之执，原依我见而起。又其暂时之云，亦违吾宗刹那灭义，非真能察变者。断边者，由我见增上力故，于所取物怙常不得，更计为断。大风卒起，忽尔止息；瀑河弥漫，忽尔空竭；万木敷荣，飒然衰瘁。世间果有何物可以恒存？则又离常边而堕断边已。迹世所谓物者，称实而谈本无少物，唯是一变一变之势用。诸行于前刹那才起便灭，名为一变；后刹那续前而起，亦无间即灭，又名为一变。变变相续，非断非常。而众生染慧，由我执故，令慧成染。于变不得证知，乃于非物取物，执为断常，二边更堕。染慧恒堕二边，有时离常，即复堕断；有时离断，即复堕常。故云更堕。更者迭也。哲学家探穷宇宙人生，而不能舍其常断二边之见，所以长夜昏迷。如蚕缚茧，了无出期。嗟尔狂慧，染慧，犹如病狂也。其何可任。《识论》边见，本列举当时外道诸论，今不复据，但约恒人边见为言。识者当谅此意。其有乐征故说，则《述记》三十六，及《瑜伽》婆沙诸文，皆可检寻。</p>
<p>三、邪见。又略为二，曰增益见、损减见。增益见者，于本无事妄构为有。如于色等法上，增益瓶相，世所谓瓶者，据实言之，眼识所取唯白色，乃至身识所取唯坚触，本无有瓶，意识妄分别故，遂于色等法上增益瓶相耳。转增益瓶无常相。乃至于五取蕴，增益我相，转增益我常无常相。外道有计我是常，即增益我常相；有计我当断灭，即增益我无常相。又于缘起法不如实知故，妄增益梵天自性等相。晚世哲学家一元、多元诸论，凡所计执，皆由增益。譬彼病目，幻起空华。损减见者，于本有事妄计为无。治故籍者，于古人确实之纪事或不信忍。如孟轲说武成之篇，判流杵为淫词。以仁人伐暴，不应有此事故。征以仲尼武未尽善之谈。《诗书》皆有殷顽抗周之事，则武王与纣仁暴且未易分，遽谓武之仁，断无流杵事，适堕损减见耳。生长僻陋者，闻殊方异物则拟之齐谐志怪。即俗为征，既已如此。若夫清净法界法尔本然，不容增减。而众生不自证得，妄拨为无，斯上智所以恻然悲闵。大抵损减依三事生：诸法实性无上无容。众生染慧，拘碍垢污，照了不及，遂起损减，一也。理境至广、至深、至征，除前诸法实性余或广、或深、或征一切理境。染慧钝劣，皆弗周澈，遂起损减，二也。事不现前，谓过去及当来，染慧推校未精，遂起损减，三也。凡增益见，以无为有；凡损减见，以有为无。鹿迷焰而狂奔，鹿热渴则迷阳焰为水而奔赴之，增益见犹是也。瞽背光而长暗。光本非无，瞽者不见光则谓之无，损减见犹是也。增损二执，更起迭用，有情于是乃大苦。《识论》：邪见，本列举外道诸论，今此不尔，但义亦相会。</p>
<p>如上三见，一我见、二边见、三邪见。邪见最宽，一切谬解，皆邪见摄。我、边二见，约胜别谈，故不摄于邪见。又复应知，综前恶见，皆依慧假立。慧者，即别境中慧数，依慧上别用，假立恶见。原夫未转依位，即有漏位。诸慧自体，每一念慧，由自功能现起，即慧之体相，念念各别，非唯是一，遂名诸慧。性唯无记。不违染故，非善性摄；善中无痴，能对治痴，慧非痴之对治，故云不违染。体非即障，应不名恶。凡恶法自体即是障，故能障圣道今不起。慧者简择，就简择自体言，固非即是障。但由痴等惑引故，令简择成颠倒，方名为障。非可说障为慧所固具也。《识论》慧通三性，实未应理。《百法光疏》亦依《识论》，谓别境五法，皆通三性。然欲等通三性，吾无间然。至谓慧亦如欲等，通恶及有漏善，则未知其可。然慧自体，是无记故，无逆无违，乃能随顺善染诸法。有漏善心、心所起时，慧数得与之相应；染心、心所起时，慧数亦得与之相应。由善增令成净，净者明净，慧与善心心所相应时，由彼善法引令慧相明净增盛。即此慧复能引生俱时或后念无痴。前言无痴以慧为因者，以此。由染增令成恶，恶者毁责之词。慧与染心心所相应为其所引，而成邪谬，故以恶名毁青之，非谓恶见定是恶性。《识论》六亦云：“俱生我边二见，唯无记摄。”学者宜详焉。以故恶见，离慧无体。有难：“有漏慧唯无记者，何可引生无漏善慧耶？”答言：有漏慧由定或精进等善法增盛故，能引生有漏善中无痴。即此无痴，复能引生无漏善慧。非有漏慧直引无漏。然慧相详谈，俟诸量论。</p>
<p>综前六烦恼，有是俱生，与生俱生，故曰俱生。有分别起。由思察而生，名分别起。俱生复分为二：一、本来俱生。众生无始已有此生，实由无始己有此惑。惑者，烦恼之异名。昔光尼问佛：“为生先烦恼有，生者谓众生之生。为烦恼先生有？若言生在前者，云何说言因烦恼故方得有生？若烦恼在前，此谁所作？复住何处？”佛答光尼：烦恼与生，俱时而有。于湛然真常之中，忽然惑起即忽然有生。虽复生因惑有，而生与惑一时顿俱，无有前后。等是空华，焉得横分次第耶？虽无前后，要因烦恼得有生，终不因生而有烦恼。因惑有生，不因生而有惑，故生非可厌，而惑乃当断。问：“生因惑有，断惑非即以断生乎？”答：“此据众生之生，说因惑有，岂其断惑遂无有生。”外道复就始有为难，佛还就彼无始而答。以上见《涅盘经》。此惑无始法尔与生俱有，故曰俱生。二、等流俱生。此言等者相似义，相似而流名等流。众生自有生来，历劫现惑，虽复各各刹那坏灭，而通有熏习等流不已。是故今劫以过去惑习随逐故，不假恶缘，不由筹度，常任运起，虽非本具，有生以后，新熏随逐方起，故非本来固具。亦是俱生。分别起者，待筹度方起。意识筹度时，由三缘故，引令惑生，遂名此惑，曰分别起。三缘云何：一、恶友力，所谓恶友者，不限于所承之师，所信之友已也。群众有其锢蔽之恶俗，则尤为恶友之大者。天下有真理所在，皎然易明，而役于群俗者，终其身大惑不解。若夫前识之伦，大心之士，离群而特出者，又旷劫不可一遇，此则慈尊所以有无尽之悲。二、邪教力，凡学说之不究于直实者，皆谓之邪。三、不如理作意。前二属外缘，第三属内缘。《识论》于第三本云自审思察。然泛言思察，即不得说为惑缘。今依《瑜伽》卷八说疑及边见等文，以不如理作意为第三缘。作意者，即前遍行心所之一，若如理作意，能引同聚心、心所如理思察，则惑无自生。唯不如理作意，方引令同众心、心所起不如理分别，如于无常计常等，乃名为惑耳。夫作意者为一聚心、心所全体之动之几也。故必于此致慎，而世之足与语此者鲜矣。逢缘创起，故异俱生。分别俱生，义如上述。六烦恼中，有通此二。通二者，如贪有任运而起者，即俱生贪；有由筹度而起者，即分别贪。瞋痴乃至我、边见，皆可准知。有唯分别，条其流类，而为二图。</p>
<p>（甲图）</p>
<p>（乙图）</p>
<p>复有异义：“俱生边见，唯有于断。如《瑜伽》言，学现观者，起如是怖。今者我，我何所在耶？谓得现观者，入无，我观已，分别我执即断。出观之时，便生恐怖云。今者我，我何所在耶？缘彼一向坚执有我，于入观时，分别我执骤断。及出观之一刹那，即是执心继起，返缘前刹那观心，遂起我断见，而怖之云云。初句“今者我”之“我”字，直是不假筹度而出，即俱生我见。次句“我何所在耶”之“我”字，则是从筹度而生。正由于不如理作意为之缘，方起如是我见。故次句之“我”即分别我见。此“我何所在”之云，即是于分别所执之我上计为断，亦即分别断见。今论者不察，乃举此以为俱生断见之证。又如禽兽等，若遇违缘，皆恐我断，而起惊怖。故知断见，通于俱生。若常见者，其相粗显，必恶友等力，引令生起。以是俱生，在常非有。”其为说如此。然俱生通断，我本无诤。彼引《瑜伽》，反成非据。“我何在耶”一语，已是分别。汝何勿思？至禽兽怖断，证是俱生，义固无违。但执此类征禽兽亦复执我常存，炽然造集长时资具。如蜂蚁等，炽然造集长时窟穴资具及饮食资具。盖其执我常存之见，恒任运起，故尝阴驱潜率，令其造集而不已也。顷有难言：“禽兽但有造集之动作可见而已，若由动作而比度其有计我、计常、诸见之隐于后，得毋虚构耶？”此其持论，直以有情之动作等于机械之运转。又必限于官感所接，而后信其非虚。如斯之心习，更何足与谈理。此其人固习于浮浅之美国学人之说，置之可耳。岂此常见，不属俱生。禽兽等常见不由筹度而生，唯有俱生。当知边见，为断为常，并通俱生，何可承其一而否其一耶？</p>
<p>复次，六烦恼自类相应云何？贪与瞋疑，决不俱起。于可爱境，不生憎故；于犹预境，无染着故。</p>
<p>贪与慢，不定俱起。或俱或不俱，故言不定。于他起爱，必不相陵；于所恃我，亦复深爱。贪与我慢俱故。</p>
<p>贪与诸见，我、边等见。皆得相应。于自所见，必乐着故。</p>
<p>瞋与慢疑，容有俱起。容者不尽之词。所蔑所憎，其境可同。如慢他时，必于他起瞋；唯我慢自恃，定无瞋俱。久思不决，憎或乘焉。</p>
<p>瞋与诸见，容有相应。于所推求，或憎恚故。</p>
<p>慢于境定，疑则不然。慢则于他胜负决定知，故名境定。疑则于他胜负未决。故慢与疑，无相应义。于他胜负尚犹预故，自不起慢。</p>
<p>慢与诸见，俱起无违。于自所见，恒高举故。《识论》说慢与断见不俱生，执我断时，定无陵他而自恃故。此不应理，圣者犹有我慢。凡外起我断见时，未必遂无我慢。</p>
<p>疑不审决，虽复俱慧，终与见违。见虽慧上别用，而审决故，理不容疑。见既审决，岂得同时更容疑起。</p>
<p>痴与贪等惑，等者，谓瞋、慢、疑、恶见等。皆定相应。一切惑生，必由痴故。</p>
<p>凡一识于一刹那顿起，其宛然一体之上，如初刹那顿起之眼识一聚心、心所，总名一体，此于初刹那便灭。第二刹那顿起之眼识一聚心、心所，亦总名一体，仍于第二刹那灭。第三刹那以往准知。眼识如是，耳等识皆可类推。必无自相乖返之行相。故贪等相望，有俱不俱焉。世俗有计爱憎可俱起者，此乃误以多刹那心为一体故也。盖心起迅速，刹那刹那差别而转，彼乃不察迭移屡更之次第也。</p>
<p>此六烦恼与别境五，相应云何？遍行具四一切，故不待问。贪瞋痴慢，容与五数俱起，容者不尽之词。如贪或时与五数俱起，或时亦弗与五数俱起。贪如是，瞋痴慢皆可例知。皆不相违故。有难：“贪等不得有定者，此不应理。定者专注义，贪等亦尝专注一境，即由定数作用引令专注故。得有定俱明矣。”</p>
<p>疑于五数，唯除胜解，即与余四数皆容俱起。不决定故。故与胜解相违。见于五数，唯除慧，亦与余四数皆容俱起。非异慧故。见之自体即慧，不可说自体与自体相应。</p>
<p>此六烦恼，意识通具。五识唯三，曰贪瞋痴。如眼识于可意境，任运生爱，名为贪；于不可意境，任运生憎，名为瞋；于一切境任运生迷，名为痴，眼识如是，耳识乃至身识准知。五无分别，以无粗猛分别故，说为无分别。故无慢等也。然五贪等，唯任运起。唯有俱生贪等。基存异义，弗可据已。《述记》三十七第七叶：“五识中亦有分别所起贪等，由意识分别贪等之所引故。”云云。按基师顺《瑜伽》文，故存斯解。不知分别行相粗猛，五识安得有此耶？</p>
<p>附识：有难：“五识不应有贪瞋痴者。”余报之书云：贪瞋痴者，但是动作，而非思辩。与来问所谓五识任运者，初无乖返。贪等动作，即是任运于境转故。设问“动作为有意义为无意义？”吾则曰：即动作，即意义。虽然，固不可以世俗所谓机械动作相拟耳。五识于色等境任运起贪等时，此贪等即是行于境之一种动作，亦即是行于境之一种意义。意义者，为心法之特征。世俗谈五官感觉者，或不了此。</p>
<p>此六烦恼，复有分位差别如忿依瞋上一分之用别立，余可例知。及其等流此言等流者同类义。如无惭等别有体，以其势用非胜，必依俱时或前念贪等烦恼为因，方得生故，即无惭等是贪等烦恼之同类。相随而生，名随烦恼。以随贪等烦恼而生，故名。将更论之。</p>
<p>五、随烦恼二十法。一曰忿。忿数者，依对现前不顺益境，瞋之一分愤发为性；能障不忿，执仗为业。仗者器械。如于他有情，或他见起瞋者。他有情于己为不饶益事，或他见与己违反者，皆对之起瞋。若极愤发，威势至猛，烈焰狂风，曾无足喻。于此之时，必有身、语二不善业从其忿心，直发于外，勃然莫之能御。甚乃丑诋腾于文书，执仗至于合众。其端至微，其流甚广，喧阗流沔，四海澜翻，渫血践尸，动以千万。此则忿心之害，钜征乎人类历史攻战之事，细察之禽兽微虫爪牙格斗之间，所随在可见者也。</p>
<p>二曰恨。恨数者，由忿为先，怀恶不舍，结怨为性；能障不恨，热恼为业。结恨者，于前所忿境不能含忍，故恒令身心热恼。恨亦瞋之一分，但势用深猛，较前忿位又过之矣。</p>
<p>三曰恼。恼数者，忿恨为先，追触追者，谓追往恶；触者，谓触现违缘。暴热，于所追触而起暴热，暴者凶暴，热者谓凶恶之毒若烈火内煎也。很戾为性；很戾者，凶毒至极，毫无回向慈善之几。能障不恼，蛆螫为业。恼亦瞋之一分，其势用较恨位尤烈。忿、恨、恼，三法皆瞋之差别，离瞋无三法自体。</p>
<p>四曰覆。覆数者，依贪痴分，谓依贪之一分及痴之一分。于所作罪隐藏为性；能障不覆，忧悔为业。《杂集述记》七：“覆藏罪者，或近或远法尔忧悔，心不安稳。”有谓此覆，痴一分摄。一以文证，《瑜伽》卷五十五。《对法》皆作是说。二以理征，覆罪招苦，曾不知惧。故是痴也。此其所持，但为得半。诸覆罪者，亦有恐失财利名誉，谓无贪分，如何尽理？故覆依贪痴假立，离贪痴分，即无覆之自体。诚不容疑。</p>
<p>五曰嫉。嫉数者，殉自名利，不耐他荣，妒忌为性；《显扬》云：“于他所有功德名誉恭敬利养心妒为嫉。”能障不嫉，忧戚为业。嫉与喜违，怀嫉妒者，闻见他荣，深结忧戚，恒不安隐，故无喜悦。《显扬》云：“喜是不嫉。”然嫉亦瞋之一分，离瞋无别嫉之体相。</p>
<p>六曰悭。悭数者，耽着财法，资则荣位等事，皆名为财。一切学术，皆名为法。不能惠舍，秘吝为性；能障不悭，鄙畜为业。悭恪者心多鄙猥，恪涩畜积，非所用物，亦恒众积。悭者贪之一分，离贪，无别悭之体相。</p>
<p>七曰诳。诳数者，为获利养，资具、权位、名誉、恭敬，及一切便己事，皆名利养。矫现不实，诡诈为性；能障不诳，恶依为业。言恶依者，一切恶行依诳起故。诸矫诳者希图利养，必由贪故；诈作伪事，必由痴故。由迷暗故，方起诈伪，若无痴，则诈伪无容生。诳依贪痴假立，非别有体。诳之行相，不可胜穷。历史所纪，权要阴谋，臣妾谗惑，宦途污诈，方术神怪，士类标榜，工商售伪，兵家奇计，外交纵横，皆诳也。下逮齐民，匹耦相处，亦多行诳。如《孟子》载齐人乞食墦间而骄其妻妾曰：“所与饮食者，尽富贵也。”此缘希图妻妾恭敬，始为此诳。然今之学人有矫称远西显学以取誉流俗者，与乞人诈称富贵之情，复无少异。又征之民族心理，则有豪强兼并小弱，而诡谈正谊，矫托文明，斯亦诳之最著。总之众生一向贪痴流行，即欺骗虚伪所以炽盛而无已。大觉鉴此，如何勿悲？</p>
<p>八曰谄。谄数者，为罔他故，矫设方便，险曲为性；能障不谄为业。凡谄者，必无真见，不自树立，耽着利誉，权位、荣宠、资具。皆利也。誉者，名誉。患得患失。于是习为揣摩，多设罗网。或侦一人好恶，恣为诡遇；或伺群众风尚，巧与迎合。秉政之夫，承学之士，每如此矣。此所以为险曲矣。然谄依贪痴假立，亦犹于诳。谄者无真见故，是痴分。耽利誉故，是贪分。</p>
<p>九曰害。害数者，于诸有情心无悲愍，损恼为性；损者损害，恼者逼恼。能障不害为业。众生由有害故，惨毒横溢。禽兽无不相吞噬，人猎禽兽而食，又残同类。害亦瞋之一分，非别有体。</p>
<p>十日骄。骄数者，贪痴我慢一分，耽醉傲逸为性；耽醉者，昏迷异名，即痴之一分。傲者，心恃高举，即我慢之一分。逸者，悦豫，即贪之一分。依此三分，假立为骄。能障不骄，染依为业。骄者，生长一切染污法，能令善根不起。《唯识》说“骄于盛事生”。《对法》说“随一荣利之事，如族姓色力聪睿财富自在等事，皆令骄生”。族谓族类，姓谓姓望，色谓妍美，力谓强盛聪谓易悟，睿谓明敏，实货曰财富，纵任曰自在。两《论》所谈，等无差异。然骄之行相最宽，不唯于盛事始生。人固有不知己为何等，不知即痴分。于己所有，虽非盛事，亦心怀高处，恃我所故，即我慢分。深自悦豫。悦豫者染着貌，即是贪分。无知少年，顽固老朽，辞气骄逸，不可一世，则其例之著者已。又《唯识》、《对法》，骄唯贪分，亦不应理。骄必昏迷，即是痴分；必恃我所，即我慢分；必生染着，有贪无疑。骄依三法假立，此义极成。</p>
<p>十一曰无惭。无惭数者，轻拒贤善为性；能障于惭，恶依为业。恶依者，由无惭故，一切恶行依之生长。凡人不自贵爱，贵者尊贵、爱者爱惜。甘居污下，必于贤德善道，轻忽抵拒，轻忽之，必抵拒之也，轻拒定相连属。而莫肯率由。犹如粪土，喻无惭者。曾不任圬，圬喻贤善。亦若簧音，喻贤善。对牛喻无惭。难鼓。</p>
<p>十二曰无愧。无愧数者，崇重暴恶为性；能障于愧，恶依为业。凡人于世间正论都无敬畏，即一切暴行恶德皆其所欣然崇重，而若将不及己。鸡鸣而起，孳孳何心？如狼贪，如狐疑，如鹿豕痴。如豺虎厉，如魑魅魍魉，昏昏冥冥，陷溺深渊亿万千仞。问谁大力，翻然知愧。</p>
<p>无惭无愧，通谓不耻。经论皆以不耻过恶为此二数之通相。拒善崇恶二相仍别，但，二数必俱起，随一染心生时，皆有拒善崇恶二方面故。然皆实有，《瑜伽》五十五说为实有。不由假立。非依贪等分位假立故。</p>
<p>十三曰掉举。掉举数者，嚣动为性；能障舍及奢摩他为业。奢摩他者，止义。此依不正寻求，或复追念曾所经见戏乐等事，方起嚣动。由嚣动力，能令同聚心、心所于境不寂静而转。有说掉举亦假有者，如《识论》破。《杂集》等说棹举依贪之一分假立，《识论》则谓离贪等有别自体。</p>
<p>十四曰昏沉。昏沉数者，瞢重为性，瞢者瞢，重者沉重。能障轻安及毗钵舍那为业。毗钵舍那者，观义。由痴增上，令瞢重生。此瞢重力，能令同聚心、心所无堪任。无所堪能，无所任受，名无堪任。人愚劣者，瞢重相增。下逮极劣动物，意识作用若不显现，亦瞢重极盛使然。昏沉离痴等有别自性，如《识论》说。</p>
<p>十五曰不信。不信数者，浑浊为性；能障于信，惰即懈怠。依为业。于染法起邪忍者，邪忍，即别境中胜解之属于恶性者，即不信因；于染法起邪乐欲者，邪乐邪欲者，即别境中欲之属于恶性者。即不信果。不信正翻于信。于实德能此三详前信中。不忍不乐不欲，故懈怠依之而起矣。</p>
<p>十六曰懈怠。懈怠数者，懒堕为性；能障精进，增染为业。精进有二义：一曰胜进，健而高往，如日方升，油然迥然，峻极无上。油然者，生生不息义；迥然者，高远义。二日精纯，如金出矿，如米遗秕，真净离垢，胜用难思。懈怠亦二义：一曰退坠，心无策励，怖畏升进，如流趋下势不可挽。二曰杂染。心惰弛故，起缚犹境。心惰弛则犹境之拘碍而起执自缚。诸杂染法，依之滋长。凡于染法而策勤者正是懈怠。违精进故，方滋长染。懈怠精进两敌不并犹如明暗曾不俱生。</p>
<p>十七曰放逸。放逸数者，纵荡为性；障不放逸，增染为业。依止懈怠及贪瞋痴，无有防修功用。于净法不能修，于染法不能防，名为无有防修功用。防修只是一事上之两面，非于修善之外别有防恶一段工夫也。假立放逸，非别有体，三毒普为一切染法所依。贪瞋痴名三毒。懈怠滋长一切染，颓荡纵恣此四为甚。</p>
<p>十八曰失念。失念数者，于诸所缘不能明记为性；能障正念，散乱所依为业。依止懈怠不信昏沉痴，假立失念。离懈怠等四法即无别失念之体性。心惰弛故，势用若断，懈怠起时，心若无势用者然，故言若断。若断者，非真断也。不信昏沉，皆可类知。不忆曾受；心浑浊故，势用若断，不忆曾受；心瞢重故，势用若断，不忆曾受；心迷暗故，无明解用，不忆曾受。故失念一数，依四法立。掉举等起时，亦能忘念，然不依掉举等上立失念者。以四法忘念最胜，故偏依四法立。《识论》说依痴及念者，亦依念者，由染污念于善不能明记，说此种失念，依染污念而立。非尽理也。</p>
<p>十九曰散乱。散乱数者，于诸所缘令心纷驰为性；驰者驰流纷者纷乱能障正定，谬解所依为业。散乱离贪等实有，躁扰即其别相。躁者散义，扰者乱义。或说依贪等立者，非也。散乱与掉举有异，掉令心于境嚣。嚣者浮举，若巨波掀起。乱令心于境纷。一心纷驰众境，声色名利，宛尔杂乘，行相纷纭，愚者恒不自照。一切染污心生时，掉乱常俱。然或由念定力制伏，念者念数，定者定数，此二得与掉乱俱生。如系猿猴，得令暂住。住者止也。念力定力增故，掉力乱力微，故心得暂止其粉嚣也。掉乱之势盛已。一僧为余言：“初习静坐，欲摄心令住，苦恒不得住，若大海潮力猛然压来”云。盖念定方欲制伏掉乱，而其力犹未盛，则掉乱必出其力以与之抗。斯时念定方面益增努力，乃足以制伏掉乱，否则反为掉乱所制矣。</p>
<p>二十曰不正知。不正知数者。于所观境，谬解为性；能障正知，起恶行为业。此但慧之一分为体。不正知即慧上别用故。《识论》六说“不正知以慧及痴为体者”，非是。由痴等增上，等者谓贪等惑，及无渐、无愧、掉举、昏沉、散乱、等随惑。令慧于境错谬邪解，名不正知。问：“不正知与本惑中邪见何别？”答：彼是根本，行相深细；此随彼起，行相转粗。粗细虽殊，要皆慧上别相而已。诸不正知，不皆发恶行，如误解大地为静而非动者，此亦不正知也，固无所谓发恶行矣。行者，业之异名。而恶行则未有非起于不正知者。如今凶猘拥重兵，以不了知杀盗淫戒之不可犯，遂发起身语意种种恶业。此可惧也。</p>
<p>右二十法，七是实有，无惭、无愧、昏沉、掉举、不信、懈怠、散乱，凡七法并离贪等有别自体，故通名实有。十三法除无惭等七法。皆假有。如忿即瞋上别相，离瞋无别忿之体。忿如是，余十二法均可类知。假法者，贪等分位；实法者，贪等等流。根本既强，贪等六法对随而名根本。随亦滋长。忿等二十法对根本名随。有情惑缚，惑者烦恼之异名。固若结绳。有情由本惑随惑，重重锢缚，若绳结在身，牢固不解。孰是智人？忍此终古。</p>
<p>此二十法，通俱生分别。随俱生烦恼即贪等。势力起者，俱生摄故；随分别烦恼即贪等。势力起者，分别摄故。俱坐分别二义详前。</p>
<p>忿、恨、恼、覆、嫉、悭、诳、谄、害、骄，此十，多不俱起，《识论》六说“此十展转相望，定不俱起”。吾谓不尽然。如诳与谄，容有于一刹那心中俱起者。云十不俱，此约多分。行相猛者，各为主故。十中猛者，互不和杂。无惭、无愧二法，起必相俱，复遍染心。谓与忿等十法，及掉举等八法，皆得俱起。掉举、昏沉、不信、懈怠、放逸、失念、散乱、不正知，此八容俱，八法展转相望容俱起。亦遍染心，八法与忿等十及无惭无愧二，皆容俱起。互不相违故。有难：“掉举相高，昏沉相下，高下相违，如何容俱？”答言：昏掉别体，俱起无违。虽复高下有殊，若一增盛一微劣者，仍不相违，故容俱起。但无有昏掉并盛而得俱耳。</p>
<p>此二十法。无惭等十，无惭至不正知，凡十法。多与本惑俱起。根本烦恼省称本惑。忿等十，不与见疑相应。见者慧分。疑相沉细。忿等于境粗猛而转，故无见及疑俱。忿、恨、恼、嫉、害，与慢痴俱，与贪不并。忿等五法，皆是瞋分。一刹那心于一境上，断无憎爱并生者，故忿等不与贪并。悭与痴慢俱。覆者，贪痴互俱。依贪与痴，假立覆数。故此覆者，其痴之一分与贪俱，即其贪之一分与痴俱，名为互俱。诳谄与骄，亦足准知。</p>
<p>二十随俱云随烦恼或随惑。与别境五法，行相无违，便得相应。唯不正知与慧无所谓相应，不正知体即是慧故。失念一法，有依染念上假立者，此与念亦无所谓相应。</p>
<p>第六意识随惑通有，五识但容九法俱。《识论》少别，应更研详。据《识论》六：“五识但无忿等十，以彼行相粗猛。五识望彼即细，故不俱。若无惭等十，五识容有，遍不善故。”吾谓五识止有无惭至散乱九法。除不正知，故无十也。五识容有微劣慧，己如别境中说。然随中不正知，行相转粗。此唯在意识，非五识有如是粗慧故。</p>
<p>六不定四法，此四法，非如触等定遍一切心故，不名遍行；非如欲等定遍三地故，不名别境；非如信等定唯善故，不名善；非如贪等定唯染故，不名烦恼及随烦恼。由斯立不定名。一曰悔、二曰眠、或云睡眠。三曰寻、四曰伺。</p>
<p>悔数者，于巳作未作善不善事，追悔为性；障止为业，依止惭愧。于善事，恶先不作；于不善事，恶先巳作。此悔善性摄。恶者，嫌也厌也。凡于先已作或未作事而起嫌恶者，即是追悔。《识论》等说嫌恶为因，悔为果者，则是翻弄名词而已。依止无惭无愧，于不善事，恶先未作；于善事，恶先巳作。此愧不善性摄。悔者，令心怅怏不安，故能障止。善悔，离惭愧无别自体。染悔离无惭无愧，无别自体。《成唯识论》七说悔别有体性者，非是。</p>
<p>眠数者，令身不自在，昧略为性；障观为业。眠相差别。略有二种：一半觉眠，二梦位眠。且谈梦者，应先征诘梦中意识，有无五识俱转？此在《识论》无文可考。《楞严经》说：“如重睡人，眠熟床枕。其家有人于彼睡时，持练舂米。其人梦中闻声，别作他解，或为击鼓，或为撞钟。”据此，则梦意具云梦中意识。容有五识俱转。言容有者，不尽之词。梦中五识不转，即五根不取境。而意识独起作用者，其事恒有，曾视友人之病，心知其危，不忍绝望，夜则梦见友人病愈，方梦醒时，亦不觉五根有何接触，则纯为意识独构矣。然梦位眠，必依忆念。《大毗婆沙论》三十七，梦所见事，皆是曾更。问：“若尔，云何梦见有角人耶？岂曾有时见人有角？”答：彼于觉时，异处见人，异处见角；梦中昏乱，见在一处。故无有失。人与角非未曾更，故言曾更者，无失。此即明言依念。又以理征，梦眠亦复依欲，觉时希望起已。希望即欲。便有熏习，等流隐伏。等流者不断义。乘梦腾跃，世固不乏其例。《论语》记孔子梦见周公。盖凡人于其所爱敬之先哲精诚遥契。而希望一亲其謦咳，此觉时之欲。自有熏习，等流不已。忽于梦中涌现，宛若亲见其人也。有僧自言梦中见佛者，亦此例耳。又吾乡某翁言：前清应茂才试，辄下第。一夕，梦试获中，及期果然。此梦亦依求试之欲，其后试而竟中，特偶合耳。又梦眠亦用思想为体，思想种种梦境相故。《识论》一师曾作是说。参考《述记》三十九第七叶。犹复应知，梦眠定依懈怠昏昏沉。乱，散乱。由三法增盛故，三法者，懈怠、昏沉、散乱。觉时亦有此三，但梦位则增盛。令思想与念错乱而转。如前所引见有角人，闻舂炼声变为钟鼓，皆其征也。欲之熏习，梦中诈现，诈现者，本无实事，妄见为有。亦由懈怠昏乱则然。觉时懈怠昏乱力微，而定力胜。定者专注不散，故心不错乱。梦位则无定，唯是懈怠昏乱而已。梦眠行相，奥渺难言，如上所陈，但堪略睹。梦眠亦有不可以常理测者。丁巳复辟变后，余于役荆襄，遂及湘粤，历八月余，未通家问，一夕忽梦见吾五弟僵卧吾榻，已气绝。吾抚之痛哭，忽然而醒，情极怆恻，时在广州也。然弟年尚少，平日殊不觉其当夭。又数月，归家，则弟竟于吾梦之前数日死。呜乎，天伦之感，无间存没。此岂可谓之偶合耶？半觉眠者，亦依懈怠等，令心不明利，然眠相宛尔似起。寤相犹未全舍，若明若昧，故谓半觉。总之，眠心所，依余数假立，余数者，谓懈怠、昏沉、散乱、思、想、欲、念。义极成就。《识论》说别有体，斯何可据。眠离念等无别体，故通三性。依善念等者，即善性摄；依染念等者，即恶性摄。无记性准知。</p>
<p>寻数者，寻谓寻求。于意言境第六心、心所取境时，其行解相，同言说相，故名意言。意识所取之境，名意言境。此境即是其相。粗转为性；浅推度名粗。安不安住所依为业。令心匆遽，即不安住。令心徐缓，即安住故。</p>
<p>伺数者，伺谓伺察。于意言境，细转为性；深推度名细。安不安住所依为业。寻伺皆依思慧假立。离思慧无别寻之体，亦复离思慧无别伺之体。《显扬论》一：寻者，谓或时由思，于法造作；或时由慧，于法推求。伺如寻说，此则思慧若不俱转。然惠沼释此，以为据增相说，意云：《显扬》言“或时由思”者，思相增盛故，非谓其无俱生之慧也。又言“或时由慧”者，慧相增盛故，非谓其无俱生之思也。义极符顺。当知每念寻，合用思慧为体；每念伺，亦合用思慧为体。</p>
<p>寻伺通相，唯是推度。推度。推度略有二术：察其曲而知其全，执其微以会其通，此一术也。据公理以断众事，设定数以逆未然，此又一术也。二术互相为用，乃成推度。然以二术操之至熟，则常若无所资于是者。人心思慧之能事，所为不可测耳。</p>
<p>又寻伺之用，有消有息，于诸法别别共相而转。共相非一，故云别别。如瓶共相也，衣亦共相也；坚共相也，暖亦共相也；无常共相也，苦亦共相也。世界秩然，如大网罟，网罟者，为至纷繁而有秩序之全体。名言诠表，于是滋多，息之用也。于诸法一一作无相观，无相者，亦可说为诸法最大共相，更无共相与之对待。盖无者，非真无也。诸法皆如，所谓无相。此义俟《识性篇》详之。随顺证智，实性离言，证智必假寻伺为方便故。消之用也。</p>
<p>然则寻、伺何别耶？曰：思慧于境推度，初念行解尚浅，后乃入深。浅者全体计画，犹如作模。深者于全体计画之中又复文理密察，文理，谓分畛也。亲切有味，如依模填采，令媚好出。附说一。盖后念思慧续初念思慧而起，历位异故，非复一相。初浅后深，故非一相。深推度位，目之为伺；浅推度位，名之以寻。</p>
<p>附说一：世俗以为推度之用，先观于分，后理其全。此大误也。实则吾人于境，才起推度是即全体计画。此全体计画本藉忆念缘合呈现，方其呈现也，固在变动不居之中，且有趋于分畛之势焉。次念以往，则分畛以渐至明着。然此分畛在未抵于明着之历程中，固挟全计画以趋进，而又时时得以其力左右全计画而增损之，迄于分畛明着。则其时，相与俱转之全计画，大概为初念之等流，此以相似而流，名等流。可也；或悉反于其初念，亦可也。而心工之所以不测者，亦在是耳。</p>
<p>于一念寻中，复分初、中、后三位，于一念伺中亦尔。寻之初位，计画萌动，尚为浑然暧昧之全体，行相不猛利，故令心徐缓。寻之中位，犹是初位等流。唯寻之后位，以迄伺之初中位，正由浅入深，即自全体趋于分畛。尔时行相猛利，令心匆遽，如猎人之有所追逐者然。至伺之后位则分畛已明，猛利行相遂入过去，心复徐缓。寻伺业用，若循环已。寻以徐缓始，伺以徐缓终故。</p>
<p>如上四法，悔、眠、寻、伺。复以六事勘定：一、此四相望，悔眠二法容并生，行相不相违故。寻伺定不俱起。前念思慧于境粗转名寻，后念思慧于境细转名伺，前后何可言俱？二、此四与别境，行相不违，方得俱转。三、此四与善十一数，或得相应。四、此四与本惑亦容俱起。五、此四与随惑有俱不俱。悔不与忿等十法俱起。六、此四，意识通具，唯眠数亦五识有。《识论》不说五识有眠数。吾谓梦中意识或时有五识俱转，故许眠数五识亦有。然五识相应眠与意识相应眠，体性非一。意识眠妄分别故，名为非量；五识眠得自相故，仍是现量。《楞严经》说：梦中闻舂练声变为钟鼓者，此但意识妄解。其时五识亲得声之自相，并未起舂缘声解，更不作钟鼓声解也。或说寻伺与五识俱者，义弗可从。寻伺者推度，五识不推度，故无寻伺俱。</p>
<p>如上六位心所，性类差别：善、恶、无记。顺益名善，心寂静相，随顺清净本然，故名为顺。无逼迫相，名之为益。违损名恶，心不寂静相，弗顺清净本然，故名为违，逼迫相故，名之为损。非善非恶，是名无记。无记又二，有覆、无覆。覆谓覆障，体即染法，能障圣道故说为覆。又蔽心令不净名覆。信等十一，唯善性摄；贪等六、忿等二十，唯染性摄。染者谓恶，贪等唯染者，就欲界言。若上界贪等，亦通无记。余通三性。余者，谓遍行五、别境五、不定四。通三性者，如遍行法，有是善性，即与善心、心所相应者是。有是恶性，即与染心、心所相应者是。有是无记性</p>
<h6 id="阅读日期-2026年01月31日-2026年01月31日-共-1-天">阅读日期：
2026年01月31日-2026年01月31日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
