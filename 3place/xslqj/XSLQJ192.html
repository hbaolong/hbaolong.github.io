<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:答问难</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:答问难</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="答问难">答问难</h4>
<p>问曰：“《新论》遮拨赖耶，何哉？”</p>
<p>答曰：有宗不见本体，直妄构一染性之神我当做自家生命，此中神我者，佛家虽遮拨外道神我，而其赖耶说实不异神我，故此直以神我目彼赖耶。此其大谬。若证见本体，即知我所以生之理与天地万物所以生之理，元来无二无别。易言之，我之生命即是宇宙之大生命，非可横计有个体的生命以为我所独具者也。如果执有个体的生命，则生命界应有一定之数量，远从无始以至尽未来际，未来本无尽无际，而此曰“尽”曰“际”者，强为之名耳。其数恒尔，无增无减，如此，则造化将一守其故，而无创新可言矣。此神我或神识之说所以难通也。</p>
<p>或曰：“公固尝言，习气聚集，成为一团势力，人身虽亡，而此一团势力不必散失，俗所谓灵魂者或即此。然则以此而成立个体的生命，其可乎？”</p>
<p>答曰：吾所谓生命者，指吾人与天地万物所共有之性海而言也。此中性海，用为本体之别名，以其为人物所以生之理则曰性，此性具万善，妙用无穷，故喻如海。习气本后起之虚幻物，纵许其可由甲而传之乙，终不得谓之生命。习气，佛家亦云业力。业者，造作义。明儒黄梨洲谓：“圣贤之死而不亡者，其精爽存也。”彼云精爽，亦即习气。但圣贤精爽，即净习而非染习。人生一切造作，或好或坏，凡一好或坏的造作都是内心的一种势力发动，凡所造作都有一种余势潜存，是名习气。余势二字，宜玩。造作的势力发动时名为业，其余势潜存者方名习气。无量习气相与丛集，成为一团势力，人身虽死，而此一团势力不遽散失，此于事难征，却于理可信。若赖耶之说，仅如此宽泛言之，勿如有宗用许多猜想构成一套严密的体系的说法，如蛛造网然，勿如二字，一气贯下读之。则吾亦无所遮拨矣。有宗却未免戏论。</p>
<p>客曰：“《新论》之言性也，即斥指本体而目之。真实无妄之理，为万物所资始，则曰宇宙本体；但克就其在人而言，亦谓之性。本体则真实、刚健、清净、空寂、空者、无形相故名，非空无之谓。至善者也。公故反对有宗建立染性之赖耶，然孔子《论语》’性相近也’章，似谓人性无善无恶，故言相近耳，《新论》主张毕竟与孔子异乎？”</p>
<p>答曰：汝不得孔门意，又不辨性字有异义。夫性字之义不一，有以材性言者，材性即就气质言。如人与动物，灵蠢不齐，则以人之躯体，其神经系发达，足以显发其天性之善与美，动物躯体之构造远不如人类，即不足以显发其天性之美善，人与动物成形之异，是谓气质不同，气质亦云材性。若夫言性，而就人生本原处目之者，则不可与材性相混，如性相近也之性字，即材性之性，相近之言，即据中材立论，凡属中材，其材性皆相去不远，故云相近。但视其所习，习于上，则成上智矣；习于下，则流为下愚矣，故云“习相远也”。唯上智之人，其材性生来即是上，不会习向坏处；下愚之人，其材性生来即下，难得习向好处，故曰：“上智与下愚不移。”此章性字，明是材性，从来注家胡乱不清，极可惜。至如《中庸》“天命之谓性”，此性字便克就人生本原处而言。此章朱子注欠妥，今按天命性三名，所指目者是一。一者何？曰：本体是已。本体绝待，随义而异其名。“无声无臭”曰天。《中庸》末章“上天之载，无声无臭至矣。”上者，绝对义。天者，宇宙本体之目，非谓神帝也。载者，言其备万理、含万化也。无声无臭者，言其寂然无象也。“於穆不已”曰命。诗云：“维天之命，於穆不已。”命者、流行义。维天之命者，言乎本体之流行也。於穆，深远义。不已者，真体之流行，无有止息也。“民之秉彝”曰性。彝，美也，此美绝待，非与恶对。天命者，本体之目。本体具万善，至美者也。民犹言人，夫人皆秉天命以有生，即秉至美之理以成为人，故克就此至美之理之在人而言，则曰性。然则性即天命，玩之谓二字可见，岂可外自性而别寻天命乎？此性字，即目本体，与《新论》所言性者同义。材性之性，实非此之所谓性也，子比而同之可乎？从来言性者，不辨天性“天命之谓性”省言天性。与材性，故成胡乱。朱子注《论语》“性相近也”章，似欠分晓。荀卿董仲舒诸儒之言性，都只说得材性。孟子灼然见到天性，故直道一善字。</p>
<p>客曰：“人之天性本是至善，如何材性得有不善？”</p>
<p>答曰：天性是本体，本体之流行，哪有一毫杂染？但其流行也，不能不翕而成物，否则无所凭借以自显。然翕也者，造化之无有作意而一任其自然之几，非有定准、可为之齐一也，故人物之气质有通塞不齐。通者，如大脑发达者是。塞者，通之反。虽云物之自致，而物所得为，要非不本于其在大化中之所受与所遇；受之有量，遇之有适不适，而气质之成，通塞以殊。夫通者，足以显发其天性，即全乎固有之善；塞者，难以显发其天性，斯成乎不善。而不善者，特气质之偏，因不齐之化而偶成其如是，要非天性之本然也。君子之学，贵乎率性以变化气质，固不以材性之或偏而累其天性矣。</p>
<p>周通旦问：“先生所言材性，亦云气质，气质者，实就生机体之构造而言也。气质有通塞，通者、能显发其天性之善，塞者则否，通塞如何分？则必以神经系或大脑之发达与否为衡。然脑筋发达者，或有知能过人而不必优于德慧者，德慧一词见《孟子》，其意义极深远。德慧之“慧”，便非常途所谓知能，此乃本体呈露，故以德慧言之。慧者，明智义；德者，纯净离染、至善之谓。其义云何？”</p>
<p>答曰：气质通塞，以神经系或大脑之发达与否为判，此亦略言其大较耳。生理微妙，孰能一切穷其所以？尼父生而将圣，商臣生而蜂目豺声，非商臣天性异于尼父也，直以气质上之缺憾，易以习成乎恶而难以显发天性，故卒成弑父之逆耳。夫气质有通塞不齐，此可从其大较而言之者也。若气质不美者，如所谓塞。其缺憾果何所以？欲测知之，固有所不能悉也。然复当知，同为人类之气质，其相差也不必甚远，虽下愚之资，倘能从事尽性之学，保任本心，而无以惑染间之，即天性显发，是谓尽性。以慎其所习，则气质可以转化，而不至障碍其天性，是在庄敬日强，毋自暴弃而已。然则孔子“下愚不移”之言，非欤？曰：言匪一端，义各有当，孔云“不移”，责之之辞也，所谓不屑之教也。人皆有天性，不当受限于气质，故困知困行，皆有成功，实孔门相传教法也。</p>
<p>问曰：“大乘谈真如，似是悬拟一无上甚深微妙之理境而追求之，《新论》意思，却不如此。”</p>
<p>答曰：般若家言：“智及智处，‘智处’，谓真如，以是智所缘处故名。并名般若，般若即心。”般若系译音，义即智慧。是则亦以真如名之为心矣。但玩其辞义，只是摄境从心，真如名智处，即对智而名境，非如即是智；今摄境从心，故真如亦名般若。实则智为能而如为所，究非一体。非谓智即是如也。佛家谈真如，似有悬拟为崇高的绝对的妙境而竭诚趣向的意义，《新论》却破除能所对待观念，乃即吾人与天地万物所共有之性海而言，则曰真如；克就其在己而言，亦曰自性；更就其主乎己之身而言，复曰本心。即此本心，元是圆明昭澈、无有倒妄，又曰性智。故其谈证量也，直是性智自明自识，谓之内证。亦云自证。故智即是如，如即是智，非可以智为能、如为所，而判之为二也。此是《新论》根本大义所在，确从反己体认得来，非意之也。</p>
<p>问曰：“《新论》既破除对待观念，则在《新论》中之真如，当非以为万法之所依托故，说名实体。当非二字，一气贯下。万法，犹云万有或万物。却是以为万法条然宛然，条然者，千差万别貌。宛然者，相状灿着貌。而实均是真如妙体之自身显现，真如妙体四字，复词。故说真如是遍为万法实体。”“却是以为”，至此为句。</p>
<p>答曰：善哉！汝已得解。譬如大海水，遍现为众沤，大海水喻真如，众沤喻万法，每一沤皆以大海水为体，覆看上卷，明宗章》。真如遍为万法实体，义亦如是，所以体用不二。</p>
<p>体用本不可分。不可剖分为二重世界。但既说体用二词，则体用毕竟有辨。体则举其自身而全成为用，故说为用之体，譬如大海水全成为众沤；用则是体之显现，故非别异本体而有其自体，譬如众沤非别异大海水而有其自体。读《新论》者，须识得此个根本意思。佛家以虚空喻真如，真如，即体之名。于此可见其差失。虚空是无为无作，万象虽于虚空中显现，而不可说万象是虚空自身之显现，虚空非能变故。能变一词，说见上卷《转变章》，须覆玩。万象不由虚空成，但依虚空显，依字吃紧。如此，则体用分为二片。</p>
<p>问曰：“如《新论》中本体之意义，亦可说为万法之因否？”法字、注见前。</p>
<p>答曰：此看如何说法。因者，因由义，万法由其本体显现，不妨假说体望用有因义。此中体望用云云，似当云体望万法，今不曰万法而言用者，以万法皆依用上假立故，非离用而别有万法故。但此因字的意义极宽泛，只显由有体故，才有用，以用非凭空得起故。然如是言“因”，只是言说上之方便，并非对果而名因。以本体绝待故，非有果法与之为对故；又用即体故，非用与体有能所义故；以是，虽不妨假说因，而实非对果名因。不可以常途因果观念应用于玄学中故。</p>
<p>问曰：“体用，云何不一不异？”</p>
<p>答曰：体无形相，其现为用，即宛尔有相；宛尔、不实而似有之貌，下仿此。乃至体无差别，其现为用，即宛尔差别，故不一。譬如水非坚凝，其现为冰，即成坚凝，故水与冰非一。由此譬喻可悟体用不一也。体，即用之体故，如假说水即冰之体，以喻体成用，而非超脱于用之外。用，即体之显故。显者显现，如云冰即水之显，非异水而别有冰之自性，以喻用非异其本体而别有自性，故不异。由不异义故，即于相对见绝对。而从来哲学家有于形上、形下不能融会者，其误可知矣。由不一义故，当即相以会性，相者、法相，犹云宇宙万象，性谓本体。不可取相而迷其真也。此中取者、执着义，真谓本体。取着乎相，则不可于相而识其真体。《新论》全部，可说只是发挥体用不一不异意思。</p>
<p>本体是无对的，而克就一一用相上言，却是有对的。但于一一用相而透悟其本体，即一一用相都是无对的，所以说“一华一法界，一叶一如来”。法界与如来，皆用为本体之代词，一华一叶，皆用之相也。一华，本是相对的世界里极小的物事，但于一华而透悟其本体，即一华已是全法界，何小之有？下一叶云云准知。有问：“庄子云‘秋毫非小’，亦是此意否？”曰：自是此意。复问：“庄子云‘泰山非大’，何耶？”曰：此言大者，以对小得名，泰山虽较秋毫为大，若于泰山而透悟其本体，即泰山相与一切物相俱遣，将何所对而名大耶？故曰“泰山非大”。所谓“不坏假名而说实相”，即此旨。假名者，如泰山、如秋毫、乃至一切名言所表，都无实物，只是假名耳。然冥应真极者，并不毁坏一切假名，却依一一假名而显示实相。如泰山，假名也，此假名所表诠之山相，本是空无，但山相空，而有不空者存，不空者何？谓实相也。即假名而说实相，是谓“即俗诠真”。</p>
<p>有人问：“《新论》上卷《明宗章》云：’今造此论，为欲悟诸究玄学者，令知一切物的本体非是离自心外在境界’等语，然则石头的本体亦不离吾心否？”</p>
<p>答曰：此是开宗明义语，向下细读去，容有悟期。石头与汝何尝是各自独立的？汝细读《唯识》、《转变》、乃至《成物》、《明心》诸章，当知汝所以生之理与石头所以成形之理，只是一理，此云一者，绝待义，非算数之一。没有两个。难道石头的本体竟是汝心外之境耶？汝只误将自己与天地万物分离开，所以不信汝之本心即是石头的本体，其实克就石头而言其所以成形之理，则曰本体；克就吾人而言其所以生与主乎吾身之理，则曰本心。这个本心，也就是吾人与石头或天地万物所共有的本体，如何分割得？既分割不得，如何说石头的本体在汝心外呢？老夫不嫌辞费，终未知汝得解否？</p>
<p>问：“《新论》翕辟义，即是用义。但此二词似本于《大易》，按《易》《系传》云：‘夫干，其静也专，其动也直；夫坤，其静也翕，其动也辟’，翕辟二词始见于此，殆为《新论》之所本乎？”</p>
<p>答：《新论》言翕辟，实与《系传》言坤静翕动辟之文无关。《新论》辟字之义甚渊深广远，与《系传》言坤“其动也辟”自不相同。《新论》说一翕字，与系传言坤“其静也翕”义亦自别。按《系传》此处说乾坤，实取象于天地。乾为天，坤为地。宋衷注曰：“干、静不用事，则清净专一，含养万物矣；动而用事，则直道而行，导出万物矣。一专一直，动静有时，而物无夭瘁，是以大生也。翕犹闭也。坤、静不用事，闭藏微伏，应育万物矣；动而用事，则开辟群蛰，敬导沉滞矣。一翕一辟，动静不失时，而物无灾害，是以广生也。”详此，皆就天地生物之功用言。天之静专动直，地之静翕动辟，皆其生物之功用也。但乾坤动静皆以时言，即动静不能合一，因其取象于天地，即在物上着眼，天地，皆物也。故动静不相融耳。凡物动静异时，即是动静不能融为一片。此非在本原上立论也。《新论》谈翕辟，却是超出物表而冥会真体之流行，流行即是一翕一辟，一一者，言其势用以相反相成，非有二体也。否则绝待而不成为流行矣。故流行者，言乎体之成为用也，用故不能无翕，所以为辟之具也，具者，工具。辟以翕而显，此流行之妙不可言。故《新论》谈翕辟，乃探原之论，与《系传》之取象于地道以言翕辟者，其根底绝殊，要不可并为一谈。《新论》所云翕辟即是本体之流行。夫本体流行则动而未尝不静，以其非如物之动故也。物滞于形则不神，故其动时，只是一味发散而无渊含潜蓄之妙。即动即静，是谓动静合一，而动静亦无时之可言矣。且动静合一，则无可专于动言辟，其辟也，固未尝不静也；亦无可专于静言翕，其翕也，又何尝非动耶？动静不可分，翕辟本无异体，但势用有殊，以成其流行之妙耳。唯夫翕而现似有物，则世俗随情施设，遂以为苍苍在上者天，有其静专动直之功用，块然博厚者地，有其静翕动辟之功用，此则在化迹上立论，而非所以言化之原也。</p>
<p>问：“翕辟与《大易》乾坤之义颇相当否？”</p>
<p>答：大概说来，辟与干之义为近，翕与坤之义为近。然从来《易》家讲乾坤者，多不能无病，无论汉宋各家派，其言干，则曰阳气也，言坤，则曰阴气也，其所谓二气之气字，含义究如何？亦无明白之训释。《新论》说翕辟是用，则气之为义，可以说只是用义，用相不实，故说为气。这个气字，自不是常途所云空气或形气等气字的意思，只形容其有势用显现，而不实在、不固定的意思。《新论功能》、《成物》两章，谈理气问题时均曾说过。用者，体之显，即非别异于本体而有其自体，譬如众沤是大海水之显现，即非别异于大海水而有其自体。用之本身元非实在的东西，其势用只是一翕一辟、顿起顿灭、生生不息，如电光之一闪一闪、活跃无匹。无物可以比拟之。所以说有势用显现，而不实在、不固定者，意正如此。气字之意义，亦只形容其如此。</p>
<p>《易》家谈阴阳二气，有近二元论者，如王船山《易》内外传极多精义，然其言“乾坤并建”，颇近二元，根本处却未透。《新论》说翕辟，虽云两种势用，而实只是一个势用，有此两方面以相反而成其用，乃假说为两种势用耳。详《转变》、《功能》、《成物》诸章。体之现为用，本唯是辟，刚健、升进、生生、清净、乃至万德，皆辟也，而不能不先有一个翕，此中先字，非时间义，只是在义理上说一先字，勿误会。否则只是虚无莽荡，将无所据以自显。此中虚无者，非谓空无，以其不能构成形物故云。故翕之反乎本体而将成乎物者，本体是无形的，是不物化的，翕故与之反。特妙用之不得不然，实则，翕亦是辟，非其本性与辟有异也。故《新论》说翕辟，与《易》家误解乾坤为二元者，自不可同年而语。</p>
<p>或曰：“汉儒荀氏言升降，以为阳常升而不降，阴常降而不升，复推乾坤之本，合于一元，世儒以为得《易》之大义，《新论》翕辟之旨与荀氏义亦有合否？”</p>
<p>答曰：“阳常升而不降”与《新论》辟义有合，“阴常降而不升”则稍违《新论》翕义矣。翕而成物，固有降之趋势，然翕之本性究不异辟，故翕终随辟转，则非常降而不升也。使一升一降为二者之恒性。二者，谓干阳坤阴。则阴阳何可融和？荀氏亦难自圆其说矣。至谓“推乾坤之本，合于一元”，恐非洞达本体，要为推测之论耳。使其证体，则常降而不升之阴，果何所本？何至有此计哉？《易》学自汉以来，纠纷难理，百家之书虽各有所明，而真得宣圣旨归者其谁耶？《系传》本孔子传受，确然无疑。然战国及西汉儒者容略有窜入，兹不及论。</p>
<p>问曰；“由翕辟之论，则物质、生命、心灵三者，虽其发展有层级，但决不可说泰初物质世界成就时，尚无生命与心灵也，只是物质这方面显著，而生命与心灵诸方面尚潜伏未现，却非无有。”</p>
<p>答曰：汝已得《新论》意。《成物章》说得极分明，《大易》《屯》卦意思深可玩。屯、难也，其卦䷂《震》下、《坎》上，故《彖》曰“动乎险中”。《震》卦初之一爻初爻、阳。为阳动于下之象，《坎》卦二阴锢一阳于中，为阳陷于险之象。夫阴者，所以表物质，阳者，所以表生命或心灵，万物初生，则生命心灵潜而未显，为震阳初动之象，此时物质重锢生命心灵，令其不得显发，故云“动乎险中”，此其所以为屯难也。</p>
<p>问曰：“《新论》说功能非一合相，故于全而有分，全者、全体，分者、部分。克就其分言，即每一功能互为主属，详《新论功能章》。是义云何？”</p>
<p>答曰：如就汝与万物或众人言，当知汝自为主，而一切物或人对汝则为属，如五官百骸之属于一体然。是汝乃通天地万物为一体也。但其间自有主属之别，此中天地万物包括人类在内不待言。又于天地万物中，随举某物或某人为主，亦皆以汝及其他一切人物为属，是某物或某人亦与汝及天地万物通为一体，而互为主属可知。由互为主言之，万物莫非主，一微尘却是三千大千世界之主体；由互为属言之，万物莫非属，故不可得一超物之真宰。宗教家计有超出万物之上的大神，究是迷妄。汝若体认得此理，当知功能非一合相，其一一部分皆互为主属，此谓法尔道理，不可致诘。</p>
<p>问曰：“《新论》说每一功能具翕辟两极，详中卷功能章下。辟极即是心的方面，翕极即是物的方面，心物只是同一功能之两方面，本无异体。据此原理，草木土石之类，其所具功能，既非唯翕而无辟，即不得说草木土石为无生命或心灵也。而印度佛家却说草木土石为无情何耶？”情者、情识，无情者、谓其无有生命、无有心识也。</p>
<p>答曰：佛家说草木土石之类为无情，此实无理。有宗《唯识论》主张相见别种，吾谓其为二元论。实则，有宗此等主张远有端绪，自释迦创教时，首立五蕴，五蕴总括言之，只是色心二法，《新论》中卷《功能章》上，曾释五蕴。色法居首，次及心法四蕴，当时解析色心，只是平列而谈，并未以色摄属于心，其骨子里已近二元论。由二元论之见地，则承认有无情世间，亦不足希奇。佛家以具有心识之众生说名有情世间，若草木土石或山河大地等，则为无情世间，亦云器世间。但此等思想，殊嫌粗，依《新论》翕辟义，则无机物亦非无情，只其情识不显著耳。人之百骸五脏、植物之枝干花实、矿物之形体，皆生命或心灵之所凝成与着现，但生命心灵将利用乎形以自显，而即不免有锢于形之险，而昧者遂谓宇宙间有无生命心灵之死物，岂其然哉？若夫依报之说，则宗教家之情怀存而不论可矣。佛家说有正报、依报，如人生而得此身，是正报，生在如此之自然环境，则名依报。报之为言，则先世所作善恶之感应也。如此，则草木土石等等，悉为依报？不可承认其有生命心灵也。</p>
<p>《新论》根本意思，在遮遣法相而证会实体，覆看中卷《功能章》上。超出知解而深穷神化，知解所以测物，故不足以穷神化。伏除情识而透悟本心。情识者、情谓虚妄，情识犹云妄识，俗所谓思想或知识与理智，及宗门所斥之知见或情见与意计等等，大概属情识。儒者亦谓之人心。既悟本真，本真，犹云本心。而后依真起妄，情识亦现。但悟后之识，识者，具云情识，下仿此。依真起故，用能称境而知，称字吃紧，于所缘境无有谬解，谓之称。离于倒妄，斯与未悟之识截然异性，故知妄法亦真。此中妄法，即谓情识。</p>
<p>《新论》要义有三：一、克就法相而谈，心物俱在。心起即物与俱起；心寂，即物亦俱寂。二、摄相归体，相者，具云法相，下准知。则一真绝待，物相本空，心相亦泯。所谓“遮法相而证实体”者，即此旨。三、即相而显体，则说本心是体，虽复谈心未始遗物，然心御物故，即物从心，融为一体，岂有与心对峙之物耶？《大易》以干为体，却是即用而显体。坤元即乾元，杨慈湖最说得透。《新论》明心章直指本心为体，正是即用显体。与易义通。如上三义，学者了然于胸中，则《新论》不难读，而亦有庄生“六通四辟，小大精粗，其运无乎不在”与阳明“横说坚说皆是”之乐矣。适与李圣三谈此意。</p>
<p>夫体之为名，待用而彰，无用即体不立，无体即用不成。体者，一真绝待之称；用者，万变无穷之目。夫万变无穷元是一真绝待，即用即体。一真绝待元是万变无穷。即体即用。《新论》全部，只是发明此意，中卷《功能章》上下平章空有，在在引归此意。古今学术思想，或从万变中追寻绝对，绝对即上云一真无待。自宗教以至哲学正统派皆是也；哲学中谈本体者，毕竟是正统派。或依万变之迹而行观测，注意之迹二字。则科学自此兴。</p>
<p>科学于万变处不能谓之无所得，但其所得终不离迹，无缘理会万变之原，其所仗者量智或知识，又当守其领域故也。</p>
<p>宗教与哲学虽分途，而哲学家中颇有与宗教相通处者，即同具有超越感是也。例如黑格尔氏之“绝对精神”与宗教家上帝虽精粗异致，其为兴起超越感则同。由此超越感，不知不觉而将本体世界与万变的世界划鸿沟，于是体用不得融成一片。许多谈本体论者是如此，黑格尔似较好，但与吾《大易》之旨究不类。新论直是不得已而有作，乌容掉以轻心。</p>
<p>《新论》谈体用，辄举麻与绳或水与冰喻，此正对治用外觅体之病。至理，言说不及，强以喻显。因明有言：凡喻，只取少分相似，不可求其与所喻之理全肖，吾书中亦屡加注明。乃读者不察，竟有来函谓吾所举喻是以因果言体用，亦怪事也。</p>
<p>问：“《新论》谈佛，不及中土诸宗何耶？”</p>
<p>答：《新论》改革印度佛家思想，只从根本旨趣上立论。不可枝枝节节为彼各宗派作论文也，此点须认清。佛家自小迄大，只分空有两轮，小空不及大空，小有不及大有，故吾只扼住大乘而谈也。虽中土自创之宗如天台、华严等，其渊源所自，能外于大有大空乎？凡著书者，如评判其所从出或所欲改造之学派，则必综览该学派之全体而抉其本根，撮其要最加以衡断，始抒己见，至其支流可勿具论。吾书乃自成一家言，自有体系，非为佛家作概论或历史也，焉得一一取而论定之乎？</p>
<p>昔者梁任公尝疑小宗或优于大乘，此盖揣测之谈耳。任公固未之学也，吾于小乘虽未暇致力，但就涉猎所及，当以大乘为长。般若家解空可谓深远极矣，小乘无此境界。《大般若经》、《大智度》与《中观》等《论》，广大幽远已极，凡夫何能攀援此等境界。小知读此等经论，厌其重复，难以终卷；智者会心于文言之外，而后穷于赞叹也。夫言之重复而后使人之印入也深，善读者其敢忽诸。无著一派谈境，境，谓法相及法性。唯识之论拆得极零碎，而后排比拚合，甚不餍人意，当有不及小乘处；然摄一切法归唯识，比小宗较有系统。小宗虽多精到处，究是繁琐哲学。末那、赖耶如活讲，亦甚有意义。张德钧问：“如何活讲？”曰：《礼经》所云“知气”，即人之精爽不随七尺之形俱灭者也，明儒黄宗羲颇信有此理。末那、赖耶却可以知气或精爽言之。</p>
<p>问：“大乘说末那，以其恒内执有自我，故建立此识，如何与赖耶并说为精爽耶？”</p>
<p>曰：《瑜伽》言“由有赖耶，故有末那”。大乘说末那与赖耶恒相俱而有，人死时，此二识不灭，故并言之。又赖耶含藏一切种子之义，今若勿以种子说为现行或一切相见之因，亦勿立本有种，更勿以赖耶为现界之根本依，勿以根身、器界说为赖耶所变现，总之不虚构一大套严密的理论来建立赖耶以为宇宙人生根本。如此，乃免除其在玄学上之妄构，而只将赖耶作下意识讲，岂不极有意义？门人邓永龄云：“赖耶含藏一切种，若就心理学之观点来讲，正是下意识。可惜旧唯识师种子义讲得太糟，遂成为悬空妄构之玄学耳。”</p>
<p>有问：“《新论》评及空有二宗大义处，有‘据本体论的观点’云云，及‘据宇宙论的观点’云云，窃谓本体论、宇宙论只是西欧学人作此分别，佛法中似无此等意义。”</p>
<p>答曰：异哉子之言！不审如何读佛家书也。佛典并用三分法叙述法义，曰境、曰行、曰果。境之为言，是所知义，其间分别谈法相、法性；法相省云法，相当俗云现象界或万有。法性之性作体字解，犹云万法实体，亦名真如。次行，谓功修；犹云修习的工夫。次果，谓所证得。功修是因，所得是其果故。今试问境中法相一词，与哲学中宇宙论一词，其意义颇有相通处否？境中法性一词，与哲学中本体论一词，其意义复有相通处否？而吾子乃云佛法中无本体论、宇宙论等意义何耶？若云“当用法相、法性二词，不应采时行术语”者，则吾固尝筹度及此：凡古今流传之伟大学派，必皆于至道有所证见，其给人类以光明而资益吾人生命者，功亦钜矣。讲古学者，当发明其要义，使有智者得解，可以取长舍短，与道消息，不应以陈言僻语而述古学，使人不可措思也。昔人论文，多不喜用奇字僻典，而故作艰深无实义者，尤恶之，顾亭林先生即持此主张之一人。即征之佛说，如《楞伽经》中以执着种种美妙言词为妄计所由。宗门语录，盖遵经旨。《楞伽》为宗门所本。昔在旧京，冯芝生教授尝谓佛书难读，宜取重要经论而以时下语言疏释之，使其意义了然可解。因聘王生，助教清华哲系，欲其准备此业，其意甚美，王生旋赴英，而此愿成子虚矣。后生不学，每谓孔佛无有本体论、宇宙论，而吾子亦惑之。试问佛家浩浩三藏，是归趣证见圆成实性否？如何漫道佛家无本体论。佛家自《阿含》以迄小宗、大乘，其五蕴之谈首以色蕴，即将内而根身、外而物质宇宙，析别相状、平列叙述，而总归色蕴。不谓之有宇宙论的意义也得乎？至大乘空宗，遮拨一切，其不成立宇宙论，正是表现其关于宇宙论方面的一种见地。有宗八识与种子及缘生之论，分明是有组织精严的宇宙论。《新论》叙述详明，中卷尤详。虽具广长舌，又何可辨？强辨，亦难诬事实。孔子之学，具在《大易》，《春秋》亦从是出也。《论语》与《易春秋》相印证也。在旧京时，张孟劬先生尝曰；世界有三部奇书，曰《大易》、《论语》、《老子》。欲吾为作新疏，吾忽忽已衰暮，无能为役。《易》为义海，六十四卦显无量义，要归“易有太极”一语，谓《易》无本体论可乎？“乾道变化”，“品物流行”，二语系节录乾卦。画为卦爻而表之以数理，神哉神哉！巧不可阶，妙不可言，而谓《易》无宇宙论可乎？川上之叹，《见论语》。于变而显常也，与《易》义可互证也。</p>
<p>有问：“外间颇议《新论》中卷谈空，不免以清辨邪宗，上逆《般若》者。”清辨为空宗后劲，有宗如护法窥基诸师力诋之，谓其为“恶取空”，恶者、毁责词，取者、取着，以其耽空，呵为恶取。</p>
<p>答曰：《新论》叙空宗义，特引《心经》，依文训释，彼义既明，乃伸吾意，此亦矜慎之极矣。夫空宗随说随扫，不似有宗持论，有所建立，条件分明，易以核举。不似、至此为句。吾初欲依《般若》、达其神旨，继念世人虚怀者少，将谓吾未读经，但凭臆说，于是思得一法，即引据《心经》以彰幽旨。盖《心经》为《大般若》之撮要，以少文而摄无量义，自昔相传如是也。基师尊重此经，厥有幽赞，然以《瑜伽》之学《瑜伽师地论》为有宗所据。妄附《般若》之意，甚失其真。余择举经文加以疏解，辞略义备，归于至当。夫探衡圣意既如其分理，而发抒创获要无所偏私，平情以精义者将自知之，奈何以“清辨邪宗”妄相诬诋？以此推知，古人论著之苦心为并时与后人之所不肯体察者，岂少也哉？有宗起于空宗之后，而亦称大乘，又有矫异空宗之处，而唱有教。虽复承宣空义，而骨子里究与空宗本旨不同，故有宗虽诋清辨以恶取空，要未可据为定评，而疑清辨不得空宗本旨也。韩裕文有志斯学，吾望其有所究明。</p>
<p>有难：“《新论》以《心经》解《般若》，巧取捷径，亦失玄宗。夫毗昙结小说之终，《般若》启大乘之始，息息相关，学历如此。《经》言‘五蕴自性空’者，色空变碍性，受空领纳性等，皆于《毗昙》见其真诠，岂常人耳目体肤之所感觉能尽其意耶？《般若》正宗，在‘不离一切智智，而以无所得为方便，故遍历染净百八句以为观行，此岂五蕴皆空得限之耶？五蕴不摄无为也。《新论》于此等处一无所知，乃谓能由《心经》以彰《般若》幽旨，吾不敢信。”</p>
<p>答曰：君之所论，均属肤谈。夫所言色者，唯是变碍性，色者，是可变坏与有质碍的东西，诸论定色之内界，皆如此。非离变碍性可有色之名。今言“色空变碍性”者，易言之，即色空也。受空领纳性，例色可知。小宗只空我执，不执有实自我。未空法执，法执意义，深广无边，非可咬文嚼字而解。此等名词直须透悟《般若》整个的意思于文言之外，方许解得。今云《般若》空五蕴性，“于《毗昙》见其真诠”，此成何说？“《毗昙》结小说之终”，既足为空蕴性之真诠，则《般若》何须出？此吾所不解也。至云“岂常人耳目体肤之所感觉能尽其意耶？”《新论》何曾有此说？真乃无的而放矢矣。《新论》云：“经言五蕴皆空者，谓一切法相都无实自性故，即是皆空。如以色蕴言，此色法无有独立的实在的自体故，即色法本来是空”云云。《新论》下语极质实，而意义极深广，君等掉以轻心，宜莫能喻。夫《般若》谈空，岂是茫无归着，盖破相以显性也。佛家当初说个五蕴，元是总括一切法相或宇宙万象而为言，宇宙万象不外心物两方面，色蕴即物，受等四蕴即心。如果法相是独立的、实在的，便无从谈法性。忆昔在旧京，与友人数辈聚西直门外某寺中，专为讨论西洋哲学上现象与实体一大问题。大家的意思皆以为，如本体是潜在现象界之背后而为现象作依托，则有现象与本体两界对峙之嫌，且现象界何须要个依托，亦无从说明。如果说本体是发生现象的根源，则现象既是实有的，何必为他现象。另找根源；既另有根源，仍是两界对峙。当初有主张只承认现象界，不谈本体，但又觉得现象界分明是变动不居的，宇宙人生不应如此虚幻无实际。当时大家反覆论难，终付之阙疑，不可得一结论。自后，余常念念不忘此问题。久之，稍涉《中论》、《大智度论》，渐及《大般若经》，恍然有悟，以为空宗荡除一切法相，即是遮拨现象以显实体。实体不是超脱现象界而独存之一世界，唯空诸法相，方乃于一一法相而透悟其本有真性。此中真性即谓本体。譬如于绳，而不作绳相想，即绳相空，方乃于绳而见其本是麻也。积年疑滞，始得豁如。《心经》言“五蕴皆空”，盖即于色蕴而见一一色法都不是独立的实在的东西，是色变碍性空。此中“见一一色法”云云，“见”字义深，《心经》云“照见之见，乃定中智照也”，凡夫所有见闻思考等，非此境界。近世新物理学亦不谓元子电子有实质，即色法是空，然与大乘菩萨定中智照所了者，其境界浅深之判，奚止天壤？科学虽不谓有实质，要未能廓然亡相，以其未除情识故也。菩萨定中智照，冥证真体，虽一切相，如此境界深妙难测，故谓此中见字义深也。下文见字，仿此。乃至于识蕴，而见一一心法，都不是独立的实在的东西，是识了别性空，诸论说识，以了别为自性。由诸法相皆空故。而其本有不空真性，不可作色变碍性想，不可作受领纳性想，乃至不可作识了别性想者，斯乃可得而悟矣。《心经》弘阐《般若》究竟了义，《新论》以空相显性空法相而显法性。释《心经》，如何轻诋“巧取捷径，有失玄宗”？君谓“五蕴不摄无为”，此正《心经》妙处，而君未得解耳。《般若》说无为空，正恐人于无为法上着相耳。着者取着，亦云执着。无为法者，本法性之目，不可说为空，但如将无为法当做实在的物事想，便是着相，《经》故说空，以破其所执相。然一往施破，易滋流弊，设有误计法性亦空，则为空见外道矣。《心经》空五蕴，即空一切法相尽，而不空无为，所以存性，此《心经》善宏《般若》也。君又云：“般若正宗，在不离一切智智，而以无所得为方便。故遍历染净百八句，以为观行”，“《新论》于此等处，一无所知”云云。夫《新论》中卷所谈，若用佛家术语，只是谈境而已。法相、法性，通名为境，曾说见前。其引用《心经》以彰幽旨者，自亦取其有关境论之部分。《新论》自有体要，不可为《般若》作通论也，何得以其有所不谈，遂谓“一无所知”耶？君谓“《般若》正宗，在不离一切智智，而以无所得为方便”，吾犹有疑于君者，不卜果于此语有真解否。从来尊宿皆喜谈一切智智，而此词究作何解，窃恐不茫然者无几。夫一切智智，将谓横尽虚空、坚穷永劫、一切事理、无所不知耶？以此言一切智智，虽三尺之童将知其不可矣。若云超越俗谛一切知能，法执尽净，冥应真极，法执尽，则我执尽不待言。真极者，法性或真如之代语，应字义深，智即是性，非二，故言应。世谛正知必依此而始发者，是则名为一切智智，斯固吾之所许。佛家喜弄名词，即以智言，其名数之多几不胜数。其于各种智所示之分际与境界，时有令人起治丝益棼之感，而或不必有甚意义。此等繁琐哲学，非经一番改造不可也。更有言者，一切智智为是修所显，修谓功修，亦云修行。抑是熏习始起。“修所显者”，即智即性，非智与法性为二也；“熏习始起”，则此智由外铄也。君或不以前义为然耶？天下固有无根之木，无源之水耶？“无所得”三字，尤忌在字面上作解，须先在生心动念处，察识如何是有所得心，心才生，念才动，便如向外有所追求与有所构划者然，便不能亡相，便不与真理相应，此即有所得，非无所得也。句中须先二字吃紧，察识工夫只是初步。若只熟诵许多经文，有甚相干。却非不要诵经。君谓“遍历染净百八句以为观行”，吾谓百八句，昔人自是聊示方隅，后学不可死于句下。人心染净之相，略举染净两字亦无不赅；欲详究之，十万八千句也说不尽。观行下手处，只在当人切着己，恶可守古人一定句子耶？且以观行言，《心经》空五蕴，是彻下彻上工夫，色蕴空是所缘空也，受等四蕴空是能缘空也，能所双亡，即染妄尽而真体显，故曰“彻下彻上工夫”也。玄奘大师宣译之业，以《大般若经》为最慎重，殆舍身命以从事，其契入之深可以想见。然临殁诵持，犹是《心经》之旨，则知善发《般若》者，莫如《心经》，孰谓《心经》犹不切于观行耶？</p>
<p>有难：“《新论》中卷批评无著三性说，引据《大般若经》，以为‘三性始于空宗，无著更张原意’云云，此解无稽，真出意外。盖所引《般若》为《慈氏问品》，原系《瑜伽》所宗晚出之书，取以自成其三性说者，此与空宗何关？罗什大品不载此文，梵本与藏译旧本般若亦无此品，乃至奘译《无性摄论》引用经文者，西藏译本亦不见有，可证其流行之晚也。西藏《大藏经》目录，亦谓龙树于龙宫所得般若大本并无此品，又可证其非龙树学之所宗也。今存藏译二分般若有此品，乃晚世补订加之，题名《般若》之经，非空宗所专有。如《般若》《理趣分》为密宗所依，与空宗亦无关。岂可一见《般若》，即目为空宗之说？”</p>
<p>答曰：新论所引《般若》说三性文，君据梵本与藏译旧本般若都无《慈氏问品》，断为“《瑜伽》所宗晚出之书”，吾意，谓之晚出则或然也，谓为《瑜伽》所宗与空宗无关，则期期以为不可。夫大小诸经，多由释尊后学依据圣言广为推演，其卷帙极繁重者，如《大般若经》之类，原非一人所制。盖自释尊殁后，诸大弟子之言论，空有分途，隐有端绪，逮小乘繁兴，其异遂着。空派文籍前后流传当极繁富，及龙树菩萨出，以雄才睿智搜罗谈空一派之众说，而运以精思，抉择贯穿其间，辑成钜典，此《大般若经》所由传。而龙树集谈空之大成，遂为大乘之开山，犹孔子集群圣之大成，乃为儒宗之开山也。旧谓龙树于龙宫所得《般若》大本龙宫不过自神其说，只是深山崛宅储藏文献之地。无《慈氏问品》，吾则以为，欲推论《慈氏问品》之早于龙树或晚于龙树，二者皆有可能。龙树仅为空教之集大成者，小乘早有空教之思想已可证。《大般若》非一手之为，观其书之体势而可知。各宗所传承之钜大典籍，皆非一人所为，不独《般若》也。龙树搜集空派文献时，或未得见《慈氏问品》，其所辑《般若》大本因缺此品，此固事理之所可有者。如此推论而确，则《慈氏问品》为早于龙树之般若家言，不得以其未见收于龙树，遂判为《瑜伽》所宗也。即令推许为晚于龙树，要是承龙树之思想而开演之，不得判为《瑜伽》宗说。君谓“题名《般若》之经，非空宗所专有，如《般若》《理趣分》为密宗所依，与空宗亦无关”云云，吾则谓“《般若》《理趣分》为密宗所依”，此言甚是：“与空宗无关”，此言甚误。密宗本依据《般若》，而得云无关耶？君又谓：此经已有三性名称。则《阿毗达磨经》亦不必费大周折，以幻等异门为《般若》说三性之证；又清辨《般若灯论》亦无由破斥《瑜伽》建立依他之非。殊不知三性名称是一事，建立依他性与否又是一事，经文于依他性明明说唯有名想施设言说，何曾建立耶？此经既不曾建立依他，则《阿毗达磨》之曲说与清辨《般若灯》之破斥，皆有由矣。又君据瑜珈宗，以色等三法配合三性，杂揉空有，矫乱实甚，颇厌繁文，姑置不答。</p>
<p>有难：“性相之称，原同考老转注，三自性即三自相，而在《新论》乃以附会于本体与宇宙，甚不可也。”</p>
<p>答曰：佛书中凡言相者，有二义：一者相状，二者体相。凡言性者性字多与体字互训。有二义：一者自性，亦云自体。二者实性。亦云实体，犹云本体。实性者，具云诸法实性，省云法性。即是真如，亦云圆成实等等。名字甚多。自性，则随举一法，皆有自性可言，如说青，则有青之自性，以其不同于黄赤白等等故；乃至说真如，即真如有自性，真如不即是诸法而是诸法之实性，故说真如有自性；甚至如刚才说这一句话，即应知这句话也有他的自性，以其与前一句话及后一句话都不同故。由此可知，自性与实性二名大有区别，即自性一名，随所指目，全不固定；而实性一名却是专目万法本体。佛书中性字，有自性与实性，两种用法不同，此不可无辨。性字既已辨清，而后性相二字非一概可以互训，乃不待辨而明。试举二例如左：甲、如云：“识，以了别为自性故。”此中性字亦可改用相字，因为佛书中凡言相者，有处须作相状之相解，有处须作体相之相解，依后解而用之相字，应训为性字。或体字。如本例中自性之性字与作体相解之相字，可互训也。自性或自体。一名本不固定，随所指目，今克就识言，即识有自性，或自体。不同色等法故。此中相字与作体相解之相字，可以互训；而与相状之相，要不可互训也。乙、如云：“真如是识之实性。”此中性字与作体相解之相字，本可互训。真如亦名为万法之实相，犹云实体。经论皆有明文，但决不可与相状之相字互训。又实性一名，克目万法本体，与自性一名之全不固定者截然不容混视，此则前已说明。</p>
<p>如上略举二例，可见“性相之称原同考老转注”之说，谬误太甚。至于三自性亦云三自相，诸本译文，随所用之，吾岂不知？但吾欲问君者：此中自性一名，究作何解？夫三自性者，谈者每简称三性，为省便故，实则应云三自性。一遍计所执自性，二依他起自性，三圆成实自性。三性，见《新论》中卷，学者平日纵未读佛书，然《新论》却说得明白，只须字字留意，无难解者。夫遍计所执，全无物事。意识周遍计度，名为遍计。而此计度不称实故，陷迷妄故，由此妄有所执之相，是名所执。如依眼识等所见坚白等相，而妄计度有整个的瓶子，其实眼等识只各得坚或白等，都不可得整个的瓶子，瓶子只是迷妄所执，故云全无物事。而于此用自性一名何耶？盖此遍计一词所表之意义，与后二词依他起及圆成实。所显示者，互不相同，故说到遍计所执，即此一词有自性也。后二依他起及圆成实。本与初之遍计所执虚实不同，据有宗义；依他起法于真谛中说为幻有，幻有即非无；于俗谛中且说为实有矣。圆成实是真实有，而亦说为非有非无者，谓于此圆成实之上本无遍计所执相，故说非有；而圆成实亦名真如，是万法实体，故说非无。非有非无是实义，并非玄谈，更非矛盾之论，故后二皆实，不同初之所执全是虚无。而各置“自性”之词者，二中依他法不同于初之全无，亦不同于第三之为绝对真实，故应置自性言，明此依他起自性不同初与第三两种自性也。三中圆成实亦置自性之言，准初及第二，可以例知。佛书中修辞极谨严，凡立一名词，即此所诠义，必有其自体可言，自体犹言自性，体字与性字通用，此意前已说过。否则只是淆乱不清，所谓名不正、言不顺也。故凡一名词下，而置自性之言者，即显此名词之特殊性，并无他种深解。读佛书者，于其辞例，不可不知。凡此极平常之名言，而君弄得如斯紊乱，以狂诬《新论》，诚不可解。夫圆成实即真如之异名。圆者，本来圆满，无亏欠故；成者，亘古现成，非所造故；实者，绝对的真实，无倒妄故。真如若非万法本体，万法犹云万有。则真如一名所目者是什么？愿君平怀澄虑而体究之。君以吾谈本体，遂嫉厌本体一词，乃欲曲解真如及法性等词，谓佛家无本体之义，佛家岂空见外道或断见外道耶？或者佛法只承认生灭流行为实在耶？此皆异乎吾所闻。夫法相之相，是相状义，与俗云现象，义亦相通。佛书中凡谈蕴界处蕴，即五蕴，《新论》中卷引《心经》处已有解释。又有十八界及十二处之说，则只将色心五蕴另变一种排列耳，详在《佛家名相通释》。或八识等，佛书中凡言等者，有内等外等。内等略当助词，无别所指；外等则指所余列举不尽之同类法而言。此中等字，即外等也。通属法相。今哲学上现象界一词，实即一切法相之都称。凡稍有哲学头脑，能读佛书者，当知法相一词之所目者，有其一定之范围。易言之，即真如法性不在法相一词所目之内。真如亦名为法性，经论有明文，此中以真如法性合用为复词。谓真如法性是一切法相之实性，则是；谓真如法性亦名法相，则大悖。而曰“性相之称原同考老转注”可乎？至于三自性中依他起自性，吾只谓其属宇宙论方面的说法，何曾以依他性省称。一词径训为宇宙二字乎？而曰以之“附会宇宙”，极不成话。夫依他之他，是缘义，依他起者，明色心诸相此相字，即法相之相。皆依托众缘而生，所谓缘生论是也。缘生，亦名缘起。虽此二词，唐贤有稍加分别者，却无关要义。佛家缘生论屡有变迁，释迦首唱十二缘生，只在人生论方面讲；及小乘说四缘，便变为宇宙论方面的说法；大乘有宗始建立种子为因缘，虽与小乘同为宇宙论方面的说法，而实际则与小乘截然异旨。小乘不立种子，其谈缘生与晚世哲学家谈关系论者，义趣颇堪和会。至无著世亲兄弟立种子为因缘，其后学一脉相承，始说因缘为作者，余增上等缘为作具，详见《新论》中卷。自是而缘生论乃复变成构造论，此则其不及小乘处也。然大有大乘有宗之省称。既立种子，则其谈缘生不变成构造论不得也，依据种子论者之思考与理论，必推演至此而后已，此固无足怪者。三自性中依他性，即据缘生论而立名。实则，大有种子论出，已变缘生论而为构造论，《新论》中卷言之已详。依他性中，本是说明一切法相谓色心诸法。有待而起，待者，谓待众缘。或宇宙所由构成，宇宙，即一切法相之都称，“依他性中”，至此为句。义据分明；而君必谓佛家无宇宙论，以君之明，岂见不及此？或由轻视西洋哲学太甚，并其名词而唾弃之；或自是太过，视迂陋所言必相矫异，此皆有所未可也。</p>
<p>有难：“《新论》强分空有，殊欠妥。龙树无著之学，后先融贯，两家皆对一切有而明空，乃从清辨立说，谓‘空有异论’，此为唐贤章疏所误也”云云。</p>
<p>答曰：君所谓“唐贤章疏”者，即指窥基圆测二师之疏。测基著述太多，于枝节处容有疏漏。若空有分宗，自小乘二十部已显然异帜，《异部宗轮论》略见其概。龙树无著二宗之学，皆前有所承，都非突起。无著出龙树后亦自标大乘，虽复承宣空义，要其骨子里确是继小乘以来谈有一派之精神，而缘饰以龙树之空，自呜中道，此征之《解深密经》与《大论》，其用心所在历历可考见也。龙树之学不建立依他。《中论》破四缘。而无著一派所宗经论无不盛张三自性，极成种子，以坚固依他性之壁垒，此其精神与面貌根本不同。而君乃谓“后先融贯”何哉？乃以诬诋测基章疏，岂不冤哉！夫奘师之在天竺也，有大乘天之称，其学之精博，天竺尊宿未能或之先也。测基在奘师门下，亲承音旨，何至于空有宗派尚茫昧无知，任意传讹，遗讥后世，如君所诋者乎？吾国近来治古学者，好逞臆见，而轻翻前人成案，异乎宣圣好古之风。夫义理无穷，前人亦有见不到处，后人尽可补救与发明；至于古人学问渊源脉络，自有庐山真面，治古学者不可以己意为之曲解也。君本博学多通，若恐空有二宗之学不相融会，而欲如郑康成揉通今古，陈兰甫调和汉宋之为，此意未尝不佳；但当知王辅嗣所云：“异而知其类，睽而知其通”，却不可将其本异本睽之真精神消失尽净也。</p>
<p>有难：“公于大乘空有二宗之学，夙依旧说：空宗所宗经则《大般若》，所宗论则《中》、《百》、《十二门》；有宗所宗经则有六经，所宗论则有一本十支。此乃相沿之误。龙树兼主《华严》，罗什传习亦以《十住婆沙》与《智论》并宏，而谓空宗单宗《般若》可乎？无著通宗《般若》《宝积》，《瑜珈》决择解整部《迦叶品》，以见大乘宗要，《中边》亦有遵依《般若》、《宝积》明文，乃以为专主六经，亦大误。六经自是《成唯识论》所依，且《如来出现》即是《华严》一品，何得并称为六？”</p>
<p>答曰：《华严》相传龙树得自龙宫，是否依托之词，殊难断定；即令果自龙树得之，而是否奉为宗主，又别为一问题。龙树精神命脉不能不谓其全在《中论》，《智论》是释经。殊难见有兼主《华严》之征。有宗所主六经，君却谓之是《成唯识论》一书所依，此其致误之由，则以将无著世亲兄弟授受之学而强分为二宗，此其说虽始自宜黄大师，然吾未之敢信。世亲唯识之论，其根本大义一切依据无著，只持说之体系较诸其兄之诸作为更完密，非主旨有异，故不必以一家之学判为两宗也。整个有宗之学既不可分，则不得以六经为世亲唯识所专主，而谓无著未尝有是也。夫无著所宗《解深密》等经，瑜伽等论，明明以《般若》为不了义教，而谓无著宗般若可乎？君谓“《瑜伽》抉择解整部《迦叶品》”，“《中边》亦有遵依《般若》《宝积》明文”，以此证“无著通宗《般若》《宝积》”，此等论证法太不合理。古今哲人为学，莫不有所宗主，亦莫不汲纳众流，旁参博证，焉得以其采择所及便是其宗主所在乎？郑玄释经杂谶纬，谓其有取于是则可，谓其所宗在是则不可。基师曾云：清辨有言，应当修学。将谓基师亦宗《掌珍》等论乎？且无著诸作，出入群经，岂止《般若》《宝积》，将谓其无所不宗耶？君以罗什传习《十住婆沙》，证空宗亦主《华严》，论证不成，毋须复辨。又凡佛家巨册大典，本由搜集众说而成，岂是一人之作。《如来出现》虽是《华严》一品，或者《华严》未总辑时，此品早已单行；或是《华严》总辑以后，无著等特尊此品，故抽出单行，与总经并列，以示提倡。如《大学》《中庸》本属《礼经》中二篇，今自宋以来谈经籍者，以《学庸》与《礼经》并举，孰谓其不当耶？总之，异宗之学，谓其不能不有互相兼取与融通之处，则理所应尔，我亦无遮；但如欲将各宗根本主张与其特有之精神，一概矫乱而掍同之，则违实事求是之规，非吾所仰企于明哲也。又凡宗派之分，远自古昔，本属成案，后人如欲沟通之，只合明其异中有同，断无可取消成案；古学不曾分宗，而后人以意强分之者，亦是徒劳，此皆谈古学者所宜谨也。</p>
<p>有难：“无著据《瑜伽》以谈境，备在《显扬》，以二谛开宗，无所不包，建立依他又无比其要，公一向持论谓《摄论》、《唯识》独详，何耶？”《唯识》，即《成唯识论》省称。</p>
<p>答曰：《显扬》于《瑜伽》设教节目提控较详，若云谈境，岂二谛开宗便可包括耶？诚如此，则《法菀义林》之《二谛章》比《显扬》详悉多矣。建立依他，《显扬》果何特要？须知：无著之依他义首在种子，依他即是缘生义，谈缘生必析四缘，而四缘以因缘为主，无著所云因缘，即是种子。《摄论》首建赖耶以含藏一切功能，无著功能，即种子之别名。而历评外道等所各立之万有初因，如大自在天及自性、神我等是诸外道所建立为宇宙之初因者。以为皆不如己之种子说。复承《瑜伽》之种子七义而约为六义，又申熏习义，自是种子义确定。世亲及其后学承之，只有推演加详，而无有丝毫改易其本义者。依他建立，特异空宗，若非原本小有，小有犹云小乘有教。借鉴外道，以组成极有精严的体系之种子说，则三自性中之依他性又如何建立得起？孰谓《摄论》谈境不如《显扬》耶？《唯识》谈境，堪称义海，以言其广则无所不包，世亲于外道及小乘学无不博究，且无不精研，后因乃兄作《摄论》授之，遂舍小入大，承受其兄之学。晚而造《唯识》，禀无著之精髓，而理论方面则烛照于外小，而肆应无方。以言其细则无所不入，规模宏远，体系精严，虽与《显扬》等论并列十支，而实《瑜伽》以后最伟之作。《中边》虽善，详密远逊。吾生今日，虽病其悬空构划，兼厌琐碎，但在印度古代哲人工玄想而不免空想，精解析与排比而易流繁琐之学术空气中，但在至此为读。《唯识》甚有其长，而亦难避其短。玄想甚重要，西洋人非富玄想，不能有科学上之发明；印度前哲亦富玄想，然复过富于宗教之情趣，遂多陷于空想。印度人极精解析之术，但不务质测，辄以空想而流于繁琐哲学。其持论尚排比而每失伦类，如五蕴中色蕴，本分析物界，即以质碍名色，而内心之相亦名为色，列在色蕴，极无伦类，此例不胜举。总之，印度人长短之处，自外道小乘以至大乘随在可见。平情而论，世亲《唯识》其骨髓的承无著，而运思之密、立论之精、实受当时外小影响。而或有融摄，或相反对，所资者博，所造者宏，其为彼时代极伟大之创作，而亦佛家有教中谈境最精最备之书。原其成立依他性，恢宏小有之绪，而矫空宗末流沉空之弊。新熏种义应用于人生论方面，却极有贡献，与大易“日新之谓盛德”可相和会，《新论》“净习”亦本其旨。自余可称者多，兹不暇详，在历史上价值之钜，固永不可磨灭也。自唐以后，此学渐成绝响，近世宜黄大师赫然之续实在于是，其可忽哉！自吾《新论》出世后，学者或轻视世亲《唯识》一书，以为不足深研；甚者至欲遗世亲而独崇无著，则是寻金沙之源而不肯睹扬子江流之广远也。夫不深穷世亲唯识一书，则亦不知《新论》所由作，宜其视《新论》于无物也。</p>
<p>有难：“《摄论》、《唯识》依《毗昙经》，与《瑜伽》异说，《本地分》依圆染净相对而谈，论经始说依他为二分，公向以为两论悉据《瑜伽》，可乎？“</p>
<p>答曰：本地但据染分依他言之，详略异耳，仅此一节，足为两论不据《瑜伽》之证哉？夫《瑜伽》称一本，两论并在十支，支自本生，自昔传承如是，岂吾臆说耶？</p>
<p>有难：“基师纂《成唯识》，淆乱三家，迷离莫辨，既误安慧说为难陀，又以胜子等说改护法，今有安慧论梵本与护法论净译本可证，测更自郐而下。公一向误信两师解说有据，奚可哉？”</p>
<p>答曰：奘师之译世亲《唯识》也，本主十释别翻，十师各有释文。基请糅成一部。即今存《成唯识论》。别翻与糅译互有短长，基师于论本外别为《述记》，用意良善。常与贺自昭麟谈此意，自昭亦谓此种译书法最好。惜《述记》成得殊草率，此无可为讳；然既是糅译，只十师要义不遗，足以发挥世亲之旨，便称善本。至于某义发之谁氏，记忆有误自所难免。曾见后生稍有记问考窍工夫，于章实斋书中发见引用故事错乱颇多，遂狂诋实斋为不学。余喟然曰：须识得章书旨要，枝节之误虽亦宜知，究无伤大体。吾尝与人笺，谈皮锡瑞《五经通论》，而误将皮字写为裴，设讥吾改皮书为裴书，可乎？以此推知，君所举基师某说误为某，及以某说改某，似未足为基师深病。要之，基译《唯识》不失世亲本旨，未容轻议。测公精博或逊基师，然彼似多存真谛学，时有卓见，岂可等诸自郐？真谛所传《唯识》似不属无著世亲一派，世亲说三能变，实承无著《摄论》，此意须另为文详之。真谛朋一意识师，显与无著分途，古籍不完，无从考其来历。测基亲炙玄奘，学有渊源，吾侪不信测基而谁信？至谓玄奘喜以晚说改易旧文，此或偶有是事；然若以极少数之发见，辄疑奘译诸籍无不改窜，则奘师将如世儒所讥之刘歆，吾不敢信。且所发见改易之处，吾犹存疑。俄之梵文专家钢和泰，曾校奘译《摄论》，称其谨严，此一证也。</p>
<p>有问：“无著世亲所立法尔种，不可说即是真如显现，“法尔种”，亦云本有种。真如无为故，真如无为，不得说真如显现为种子，则种子只是自本自根的，而与真如对峙为二。故有宗学与《新论》体用不二之旨根本迥异。然《新论》谓空宗‘遣相以显性’，性字与体字通。则是性相不二，与新论意思似可通。公尝谓‘佛家所云实体，似是现象界所依托的一个世界’，有宗颇有此嫌，空宗却不如此。”</p>
<p>答曰：空宗不立依他，即遮相以显性，从玄学的意义来说，空宗却无病。但空宗决不肯道真如是无为而无不为，只说个无为，汝通十二部经大旨体会去。他说真如，总是无为，大概有遏逆生化的意思；或因出世思想使然。《易》《系传》言太极，便说是生两仪。太极，本体之名；两仪，谓阴阳；生字，发现义，太极发现为阴阳，即阴阳即太极，非太极与阴阳为二也。不可妄计太极为能生，阴阳为所生，有能所，便是二，非《易》旨也。老子言道，便说“无为而无不为”，道亦本体之名。老子乃《易》之别派，犹不失《易》之根柢。佛家谈体绝没有《击传》《道经》的意思，学者但虚怀参互究之，《大易》与佛氏不同处便可见。有人说佛家也讲流行，彼却不会《新论》。《新论》于流行识体，以流行即是真体呈现故也；佛家说流行，如就众生分上言，只是妄习流转，岂《新论》所谓流行。如云“从初发心，历一切胜行，至获无边智力德用，此有为净法亦曰流行，是不得以妄习言之”。殊不知，净法流行虽非妄习，然在佛家，并不谓此净法即是真体，智与真如，犹分能所故。前有一则言之。《新论》于流行识主宰，即工夫即本体，与空宗犹自不同，有宗更无论矣。</p>
<p>问曰：“《新论》平章华梵，权衡今古，所涉亦已博矣，持论固自成体系，宗旨究密朋《大易》，是固不纯为佛家言；而乃以《新唯识论》名书，其将以新有宗自旌异耶？”</p>
<p>答曰：《新论》之作，元由研习有宗《唯识论》，渐悟其失，久之旁参博证，终归求己一路，困而后通，乃不容已于言，如蚕吐丝，如蜂酿蜜，岂复有所为而然哉！尝语人言：迂陋平生之学，以破除门户，舍先入为主之见，为实下手处；以旁参搏采，而后反己体认，虚中冥应为实得。《新论》本不为佛书作注解，而必欲纯为佛家言耶？曰：“若是，则书名何必沿有宗唯识之称，招佛门之议？”曰：甚哉，子之陋也！从来哲学思想不外唯心、唯物两途，虽有持非心非物之论者，而其骨子里不是偏重在心的方面，便要偏重在物的方面，实无俱非之论。吾非唯物论者，不以唯识名吾书，而将何名？吾书之作，由不满有宗之学而引发，不曰《新唯识论》，而将何名？且吾之言学。夙主会通，夫岂无故！尝语人曰：古今中外哲学上许多无谓的纠纷，大家弄到把穷究真理的本务完全抛开不顾，而要自立门户，自树一帜；因此，哲学史也是一部相斫书，此正表现人类的见贪、见嗔，见贪、见嗔，详《新论明心章》下。甚可痛惜！《新论》包罗儒佛而为言，既自有根据，非同比附；而取舍贯穿又具有权衡，纯是破除门户，一以真理为归。吾中国人也，又老年人也，所见自不出中国。中国哲学思想，要不外儒佛两大派，佛虽外来，而自汉迄今，已成固有。道家宗《易》，实儒氏之旁支；其崇无，亦有近于佛，故不别提。而两派又同是唯心之论。吾故汇通儒佛及诸子，析其异而观其通，舍其短而融其长，于是包络众言而为《新论》。始信象山“心同理同”之说无可议，理有所不同者，非至理也，至者极也，谈理到极处，不容有异。心有所不同者，非本心也。妄心或私心自不同。《新论》之作，不欲拘一家之言，守一家之形貌者，所以破除门户而归于心理之同然，以蕲免于哲学家相斫之害也。世人不识吾意，纷纷妄议，岂不惜哉！《新论》原本印行时，民国二十一年。南京支那内学院刊布《内学》第六辑，曰《破新唯识论》。其书诋《新论》甚力，内有一条，谓“不应杂取儒道诸家”。吾时作《破破新唯识论》，曾答之云：“夫取精用弘，学问斯贵；博览遍观，唯虞孤陋。吾友马一浮与人书曰：‘耻为一往之谈，贵通天下之志。’此言若近，而有远旨，融摄诸家，讵为吾病。前过汉上，曾遇人言：‘佛家与此土诸宗，理当辨异，无取融通’，余曰：自昔有三教融通之谈，吾亦唾之夙矣。其所谓融通，非融通也，直拉杂耳，比附耳。习比附者，绝望于悬解；喜拉杂者，长陷于横通。今古学人免此者寡，如斯之流，公所弗尚，吾何取焉？若乃上智旷观百家之虑，虽各有条例、各成系统，而如其分理，不齐斯齐，会其玄极，同于大通。故乃涵万象而为宰，遍征群虑而自有宗主，否则与拉杂比附何异？鼓鸿炉而造化，融会贯穿，新有所创，成为化学的变化。同归尽自殊涂，百虑何妨一致？斯固小知之所骇怪，一察之所不喻，宜其等华梵于天渊，视内外若矛盾，道隐小成，明穷户牖，其所患岂浅哉！昔罗什东来，睹远论而叹与经合，见肇文而欣其解符，此皆三玄之绪也，而什不以为异，何哉？远公著《法性论》。什览而叹曰：“边国人未有经，便闇与理合，岂不妙哉！”肇公“四论”，什见之曰：“吾解不谢子，文当相揖耳”。远肇两师之学，其根柢只是三玄，什未尝以为异也。夫学，必析异以尽其偏曲，必一贯以睹其大纯，知异而不知同，非所以为学也。吾说未竟，而彼人欣然会心。故知世无宗匠，士溺近习，脱闻胜论，忍碍通途”。《破破论》久未翻印，世人得见者甚少。</p>
<p>问曰：“佛家工于持论，老庄亦妙以文学达神旨，儒者似不屑驰骋论议，其故何耶？”</p>
<p>答曰：《论语》开宗明义而首提一学字。《白虎通》言：“学者觉义，觉者，明解之谓。”吾人努力对治其与形俱始之迷闇，而复其明解之本性，是之谓学。迷闇只是与形俱始，非本性上便有此，本性确是明解的。吾人学问工夫，做到离暗得明、离迷得解，只是复其本性，不是于本性上添得些子，亦未曾减得些子。人生在迷闇时，本性只是障蔽而不显，非本性上有所减损，《新语》究竟意思要不外此。学者，非由外铄我也。此是性分内事，一息不容松懈，何暇论议？然论议亦不必可废，尝与人言：中外学术，自是就玄学或哲学言。有本其所明解，而发为一套理论以喻诸人者；如印度佛家。有明解内敛，直尔忘明息解，明不忘，则与所明为二；解不息，则与所解为二。体神化不测之妙于人伦日用之间，体神、至此为句。其示人亦只在躬行处提撕警醒，令有以自得而不屑敷陈理论者。《论语》记夫子曰：“仁者，己欲立而立人，己欲达而达人。”与佛言自度他度同旨，立人达人，故教以之兴。教法则有假兴论议以喻诸人，如印度佛家及西洋学者皆是。其不务论议，而从人生日用中亲切指点者，独儒宗为然。吾意论议是不得已。儒者精神，确甚重要，宋明诸师风范犹承孔孟，惜乎今之学子，此义荡然矣！</p>
<p>牟生云：“有宗说话，处处分割得太死煞，《新论》破之已详。空宗，从玄学之观点去看，只是破而不立，自无有宗之失。只是无有宗之失。然谈到心地，与《新论》所云‘全性成行’、’全行是性’及‘智即是如’等等意思，毕竟迥别，不知何故？”</p>
<p>余曰：佛家思想根本多矛盾，此意非简单可说，亦难为不知者道。且佛家派别甚繁，各宗之高文典册多半是总辑众家之说而成，其思想也不完全一致，甚难董理。余通玩佛家大旨，约有三义是其超越古今处：一、于人生惑染方面深观洞照，详悉说与人看，好令自反。孔子不訾毁人生，不肯从这方面说，佛家偏要揭穿，虽不无短，佛家出世思想由此，而且把人生看得太坏，更有许多不好处。却亦是万不可少的说话。吾以为人生惑染方面识得最透者，自有天地以来恐无过佛家者。中外文学家揭人生坏处者虽多，然其态度冷酷，且从其小知小解、世间聪智而说出来，不是从悲心发出，更不能见大见深，此意难与世俗言。二、佛家书形容一真法界空寂、清净、真实，远离一切倒妄或戏论，无上庄严，真令人有颜子欲从末由之感。吾于此，直是穷于赞叹，人生不识此味，极可惜。孔子于此方面只是引而不发，大概恐人作光景玩弄，欲人深造自得之，孔子甚切实，但有佛家说一番却好。三、佛家书破除知见或情识处，直是古今中外无量哲人罕有如斯深远。老庄虽反知，迹其言说，犹未臻妙境，其境界自不及佛家之高。欧西哲人大抵不出思议窠臼，更难望老庄矣！孔子境界高，却不肯向这方面说话，应有佛家一说。昔在旧京，与友人林宰平梁漱溟言：佛家之学，须看他大处、深处，若云理论，则为宗教思想与空想所误，荒诞处殊不少，余故欲评而正之。吾国向来嗜佛者，大概属名士，谈玄说妙无不陷于笼统与混乱，久为思想界之毒，其于佛家罕能得真实受用。今后从事西洋哲学者，甚愿其于儒佛二家学作极深研几工夫也。</p>
<p>向与牟生宗三言：东土哲人破知见或反知等话说，实非不要知识之谓，他只不遗知识而更有超知之一境。因俗学陷于知见中，不知有向上一层，故不得已而破之，而反之，其实，非屏斥理智或知识也。</p>
<p>与友人言：东方哲学，皆谈本体。印度佛家阐明空寂之一方面，甚深微妙，穷于赞扬。中国《大易》阐明神化之一方面，甚深微妙，穷于赞扬。《新论》融佛之空，以入《易》之神，自是会通之学。</p>
<h6 id="阅读日期-2026年07月05日-2026年07月05日-共-1-天">阅读日期：
2026年07月05日-2026年07月05日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
