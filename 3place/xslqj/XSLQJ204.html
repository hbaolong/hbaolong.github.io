<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:二、春秋及尚书</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:二、春秋及尚书</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="二春秋及尚书">二、春秋及尚书</h4>
<p>《春秋》一经，自汉时有以左氏与《公》、《谷》争立。至魏、晋时，为左氏学者有杜预，遂昌言《春秋》非孔子所作。预序《左氏传集解》有曰：春秋者，鲁史记之名也。记事者，以事系日，以日系月，以月系时，以时系年。所以纪远近，别同异也。故史之所记，必表年以首事。年有四时，故错举以为所记之名。周礼有史官，掌邦国四方之事，达四方之志。诸侯亦各有国史。大事书之于策，小事简牍而已。《孟子》曰：“楚谓之《梼杌》，晋谓之《乘》，而鲁谓之《春秋》，其实一也。韩宣子适鲁，见易象与鲁春秋曰：周礼尽在鲁矣。吾乃今知周公之德，与周之所以王。”韩子所见，盖周之旧典礼经也。周德既衰，官失其守，上之人不能使《春秋》昭明。赴告策书，诸所记注，多违旧章。仲尼因鲁史策书成文，考其真伪，而志其典礼，上以遵周公之遗制，下以明将来之法。其教之所存，文之所害，则刊而正之，以示劝戒。其余，则皆即用旧史。史有文质，辞有详略，不必改也。故《传》曰：“其善志。”又曰：“非圣人孰能修之。”盖周公之制，仲尼从而明之。左丘明受经于仲尼，以为经者，不刊之书也。故传或先经以始事，或后经以终义。或依经以辩理，或错经以合异。随义而发其例之所重，旧史遗文，略不尽举。非圣人所修之要故也。又曰：“其发凡以言例，皆经国之常制。周公之垂法，史书之旧章，仲尼从而修之，以成一经之通体。其微显阐幽，裁成义类者，皆据旧例而发义，指行事以正褒贬。”据此所云，杜预直不承认孔子有作《春秋》一事。彼以为《春秋》发凡标例，皆经国之常制，周公之垂法，史笔之旧章，仲尼从而修之耳。由杜预之说，《春秋》只是史书，不得为经。史之凡例，远承周公。孔子何得尸创作之名？预注左氏，乃宗周公而抑孔子。不知其果何用意。预怀党篡之逆，或因孟氏有孔子作《春秋》而乱臣贼子惧之言，遂抑孔子以逞其奸欤？陆淳《春秋纂例》驳预之说曰：“杜预云，凡例，皆周公之旧典礼经。按其传例云，弑君，称君，君无道也。称臣，臣之罪也。然则周公先设弑君之义乎？”又曰：“大用师曰灭。弗地曰入。又周公先设相灭之义乎？”又云：“诸侯同盟薨，则赴以名。又是周公令称先君之名，以告邻国乎？虽夷狄之人，不应至此也。”柳宗元曰：“杜预谓例为周公之常法，曾不知侵伐入灭之例，周之盛时，不应预立其法。”案周公预为鲁史记定义例，断无此事，本不足辨。杜预怀奸心以逞臆说。近时谈今古文者，遂据此，而谓古文家宗周公。不知此乃杜预一人之奸言，何可谓古文家原来有此根本主张乎？</p>
<p>孔子作《春秋》，其说首见于《孟子》。孟子后孔子仅百余年，又自称愿学孔子，其言必不妄。《孟子》《滕文公篇》有云：“世衰道微，邪说暴行有作，臣弑其君者有之，子弑其父者有之，孔子惧，作《春秋》。《春秋》，天子之事也。是故孔子曰：‘知我者，其惟《春秋》乎？罪我者，其惟《春秋》乎？’”朱子《集注》云：胡氏曰，仲尼作《春秋》，以寓王法。惇典庸礼，命德讨罪，其大要皆天子之事也。知孔子者，谓此书之作，遏人欲于横流，存天理于既灭。为后世虑，至深远也。罪孔子者，以谓无其位，而托二百四十二年南面之权，使乱臣贼子禁其欲而不得肆，则戚矣。愚谓孔子作《春秋》，以讨乱贼。则致治之法，垂于万世，是亦一治也。又《离娄篇》有云：“孟子曰：‘王者之迹熄，而诗亡。东周承幽、厉之后，文、武之政教久不修，故云王迹熄，民间讽刺之谣，不得上达，故云《诗》亡。《诗》亡，然后《春秋》作。《诗》亡，则群情之所公好公恶，不得宣达。政制与群俗之不良，皆习焉而莫知为计，故《春秋》不得不作。晋之乘，楚之《梼杌》，鲁之《春秋》，一也。其事，则齐桓、晋文。其文，则史。’孔子曰：‘其义，则丘窃取之矣。’”孟子书明言孔子作《春秋》者二处。《公羊》《昭十二年传》有云：“《春秋》之信史也，其序，则齐桓、晋文。其会，则主会者为之也。其词，则丘有罪焉尔。”《春秋》中贬绝讥刺之辞，皆孔子断之以义，而于史之旧文，有所修正。司马迁所谓贬天子，退诸侯，讨大夫云云是也。故孔子自谦曰：丘有罪焉尔。此与《孟子》其事则齐桓、晋文一节，大同小异。是孔子自明述作之怀，为七十子之徒转相传授，《孟子》、《公羊》，并见称引，绝不容疑。夫曰其义则丘取之，其词则丘有罪焉尔。可见孔子所修之《春秋》，绝非鲁史记之旧，其间所陈甚深宏远之义，用为万世法者。既当时诸侯与霸者之所嫉恶，而孔子行素王之事，又厚自谦退。故曰，其词则丘有罪焉尔。又曰：“知我以《春秋》，罪我以《春秋》。”孔子作《春秋》之深意，既于此可征矣。使如杜预之说，只是钞录旧史，则孔子何故曰其义则丘窃取，又云知我罪我，皆以《春秋》哉。</p>
<p>孟子之后，董仲舒为醇儒。《史记》《儒林传》曰：“言《春秋》，于齐、鲁自胡毋生。于赵，自董仲舒。”仲舒，广川人也。以治《春秋》，孝景时为博士。汉兴至于五世之间，惟董仲舒名为明于《春秋》。其传，公羊氏也。仲舒作《春秋繁露》有云：“孔子明得失，差贵贱，贵义而贱利。反王道之本，讥天王以致太平。刺恶讥微，不遗大小。善无细而不举，恶无细而不去。进善诛恶，绝诸本而已矣。”《繁露》演《公羊》义，以《春秋》为孔子作。与孟子之言，适相符应。《史记》《太史公自序》云：“夫《春秋》，上明三王之道，下辨人事之纪，别嫌疑，明是非，定犹豫。善善，恶恶。贤贤，贱不肖。存亡国，继绝世，补敝起废，王道之大者也。是故《礼》以节人，《乐》以发和，《书》以道事，《诗》以达意，《易》以道化，《春秋》以道义。拨乱世，反之正，莫近于《春秋》。文成数万，其旨数千。万物之聚散，皆在《春秋》。《春秋》之中，弑君三十六，亡国五十二，诸侯奔走不得保其社稷者，不可胜数。察其所以，皆失其本已。故《易》曰：‘失之毫厘，差以千里。’故曰：‘臣弑君，子弑父，非一旦一夕之故也。其渐久矣。’”又曰：“故《春秋》者，礼义之大宗也。夫礼，禁未然之前。法，施已然之后。法之所为用者易见，而礼之所为禁者难知。”又曰；“上大夫壶遂曰：’昔孔子何为而作《春秋》哉？’太史公曰：’余闻董生言：“周道衰废，孔子为鲁司寇，诸侯害之，大夫壅之。孔子知言之不用，道之不行也。是非二百四十二年之中，以为天下仪表。贬天子，退诸侯，讨大夫，以达王事而已矣。’子曰：吾欲托之空言，不如载之行事之深切着明也。’”《孔子世家》：“子曰：“弗乎！弗乎！君子病殁世而名不称焉。吾道不行矣，吾何以自见于后世哉？乃因史记作《春秋》，上至隐公，下讫哀公十四年。十二公。据鲁，亲周，故殷。运之三代，约其辞文，而指博，故吴、楚之君自称王，而《春秋》贬之曰‘子’。践土之会，实召周天子，而《春秋》讳之曰，‘天王狩于河阳’。推此类以绳当世，贬损之义。后有王者举而开之。《春秋》之义行，则天下乱臣贼子惧焉。”详史公所言，皆闻之董生。是《春秋》为孔子作，自孟子、公羊以来，累世群儒，都无异说。晋范宁《谷梁传集解序》曰“昔周道衰陵，乾纲绝纽，礼坏乐崩，彝伦攸斁，弑逆盗篡者国有，淫纵破义者比肩。中略。孔子睹沧海之横流，乃喟然而叹曰：文王既没，文不在玆乎？言文王之道丧，兴之者在己。于是就太师而正《雅》《颂》，因鲁史而修《春秋》，按修犹作也。因鲁史而修之，则《春秋》与旧史不同可知。于时则接乎隐公。故因玆以托始，该二仪之化育，赞人道之幽变”云云。据此，则《谷梁》之后学，亦皆知《春秋》肇修于孔子。与《公羊》传授相同。《礼记》《中庸》曰：“仲尼祖述尧、舜，宪章文、武。上律天时，下袭水土。”郑玄注曰：“此以《春秋》之义，说孔子之德。孔子祖述尧、舜之道，而制春秋。而断以文王、武王之法度。”《春秋传》曰：“君子曷为为《春秋》？拨乱世反诸正，莫近诸《春秋》。其诸君子乐道尧、舜之道欤？”又曰：“是子也，继文王之体，守文王之法度。”又曰“王者熟谓？谓文王也。此孔子兼包尧、舜、文、武之盛德，而着之《春秋》，以俟后圣者也。律，述也。述天时，谓编年，四时具也。袭，因也。因水土，谓记诸夏之事，山川之异”，据此，则孔子作《春秋》，《中庸》已有明征。《说苑》《至公篇》：“夫子道不行，退而修《春秋》。精和圣制，上通于天而麟至，此天之知夫子也。故夫子曰，不怨天，不尤人，下学而上达，知我者其天乎？”《礼记疏》引《钩命决》云：“丘为制作之王。”《书疏》引王愆期注《公羊》，以为《春秋》制文王，指孔子耳。非周昌也。夫孟子之时与地，邻接圣人，其言孔子作《春秋》，自可信据。两汉诸儒去古未远，亦无有谓《春秋》只是鲁史而非孔子所作者。足征七十子后学传授全同。杜预生于魏、晋之世，独以奸心，而造臆说。欲以圣人制万世法之大经，降为记事之史书。又尊周公以抑孔子。无忌惮已极矣。</p>
<p>释《春秋》经者，最古厥惟三传。曰《公羊传》，曰《谷梁传》，曰《左氏传》。三传当以《公羊》为主。孔子大义微言，惟《公羊》能传之。太史公曰：《春秋》者，礼义之大宗也。其于当时行事得失，一断以礼义。是谓大义。若三世义，则微言也。《谷梁》，昔人以为小书，于大义颇有得，而不足发微言。左氏则记事之史耳。汉博士谓其不传《春秋》，诚然。今以次略述于后。</p>
<p>《左氏传》，决为左邱明作，但其书，非邱明原本。越匡始谓左氏解经，浅于《公谷》，诬谬实繁。若邱明才实过人，岂宜若此？王安石《左氏解》，疑左氏为六国时人者十一事。而其书不传。郑樵《六经奥论》，断定左氏非邱明。曰，左氏终纪韩、魏智伯之事，又举赵襄子之谥，若以为邱明，自获麟至襄子卒，已八十年矣。使邱明与孔子同时，不应孔子既没七十有八年之后，邱明犹能著书，此左氏为六国时人，明验一也。左氏记战于麻隧，秦师败绩，获不更女父。又云：秦庶长鲍，庶长武帅师，及晋师战于栎。秦至孝公时，立赏级之爵，乃有不更庶长之号。明验二也。左氏云：“虞不腊矣。”秦至惠王十二年初腊，明验三也。左氏师承邹衍之说，而称帝王子孙。案齐威王时，邹衍推五德终始之运，明验四也。左氏言分星，皆准堪舆。按韩、赵、魏分晋之后，而堪舆十二次，始于赵分，曰大梁之语，明验五也。左氏云：“左师展将以公乘马而归。”案三代时，有车战，无骑兵。惟苏秦合从六国，始有车千乘骑万匹之语。明验六也。左氏序吕相绝秦，声子说楚，其为雄辨狙诈，真游说之士，捭阖之辞。明验七也。左氏之书，序晋、楚事最详。如楚师熸犹拾沈等语，则左氏为楚人，明验八也。据此八节，以断定左氏非邱明，是为六国时人。王应麟曰：“八世之后，其田氏篡齐之后之言乎？公侯子孙，必复其始。其三卿分晋之后之言乎？其处者为刘氏。其汉儒欲立左氏者所附益乎？或问伊川曰，左氏是邱明否？曰《传》无邱明字，不可考。”朱子亦谓《左传》有纵横意思，不腊是秦时文字二条。盖本郑樵。腊祭，据《史记》张守节《正义云.，秦惠文王始效中国为之。则以不腊为秦时文字，正未足据。林黄中谓《左传》“君子曰”是刘歆之词。刘逢禄以左氏凡例，书法，皆出刘歆，其说虽未必尽然，歆当有所附益改窜。如《传》载韩厥称赵盾之忠，士鞅称乐书之德。弑君之贼，为其奸党所赞美。而史无诛绝之辞，理不应尔。想是刘歆有所删削，史墨君臣无常位云云，正为逐君之贼张目。明与《论语》贬三家意思不符。有难：“《春秋》张三世，欲致太平之美。君无道，自可弑，而胡为拥护君权乎？”答曰：《春秋》义通三世，据乱与升平世，皆未能废君也。乱贼之弑君父，逞兽欲而灭天理，其罪不可不诛。若夫升平进太平之道，明无首以张民主，去独裁以舒众志，则又是一义。岂乱贼之行，可托于此乎？《春秋》义旨宏远，不当执一端以求之。传载《史墨》之词，刘歆必有改窜处。</p>
<p>自赵匡以后，辨左氏者，多不以左氏为《论语》之邱明。余以为论经籍者，当征诸《史记》。史公世为史官。博识旧闻，且生当汉初，去古未远，其所记述，自可信据。《史记》《十二诸侯年表序》曰：“孔子明王道，干七十余君莫能用，故论史记旧闻。兴于鲁，而次《春秋》。上记隐，下至哀之获麟。约其辞文，去其烦重，以制义法，王道备，人事洽。七十子之徒，口受其传指，为有所刺讥褒讳挹损之文辞，不可以书见也。鲁君子左邱明，惧弟子人人异端，各安其意，失其真，故因孔子史记，具论其语。成《左氏》《春秋》。”据此，则史公以《左传》作者为鲁君子左邱明。此与《论语》之左邱明当是一非二。《论语》《公冶长篇》：子曰：“巧言，令色，足恭，左邱明耻之，丘亦耻之。匿怨而友其人，左邱明耻之，丘亦耻之。”详此，则孔子于邱明，举其姓字而不名，邱明当是字。《史记自序篇》“左邱失明，厥有《国语》”，言左邱而遗“明”字者，以行文之便，从省略故。足见其非弟子。《论语》孔子于弟子，皆名之。史公称之为鲁君子，而别于七十子之徒，正与《论语》合。据孔子所称美之辞，则邱明是一严正之史家。刘歆谓其好恶同于圣人是也。史公《自序》，称其有《国语》，则邱明之精熟于史事可知。孔子作《春秋》，虽因鲁《史记》而论次其行事，但其取义，则纯由孔子发抒己意，以制万世法。其说既不便于当时天子诸侯及大夫，故口授七十子之徒，使转相传授。盖孔子所修之《春秋》，与其所因之《史记》原本，绝不相同。七十子传授口义，必渐漓其本事。邱明为史家，必欲保存史实。故惧弟子各安其意，失其真。遂因孔子《史记》，具论其语，成《左氏春秋》。据此，则邱明之传，大抵不依弟子所受孔子口义，而只就孔子所因《史记》原本，考订其本事，以存旧史之真。其自称《左氏春秋》，殆与孔子之《春秋》并行，实非为孔子《春秋》作传也。孔子制万世法，是为经学。邱明则保存史实，只是史学。刘歆欲立左氏，以邱明好恶与圣人同，亲见夫子为言。而博士惟争邱明不传《春秋》，并不谓作传者非邱明也。可见博士之论，与《史记》所载之事实全同。作传者为邱明，汉人承晚周传授，都无异说。后人妄兴疑难，徒为多事。如郑樵所举八节，其中亦有谬误，腊祭不始于秦，张守节《正义》已言之。《春秋》时伯者，齐桓虽盛而不久，独晋、楚两强相争持。序晋、楚事最详，纪其实也。若以此断左氏为楚人，果何义据？左师展以公乘马而归，不足为骑兵之证，近人己有辨驳。故以左氏为六国时人者，其说不足成立。唐、宋人疑左氏非邱明，大抵疑《左传》文字有诬谬处，或涉及六国时事。不知古代简策，易致残脱，后世好事者，妄为附益，或以更私意改窜。如《文十三年传》，其处者为刘氏。刘炫、孔颖达已明言汉儒插此以媚世。此特偶举一事言之，其他增窜处当不少。《汉书刘歆传》曰：“初《左氏传》，多古字古言，学者传训故而已。及歆治左氏引传文以解经，转相发明，由是章句义理备焉。”刘逢禄以为刘歆改窜传文，其说决不尽诬，且非独刘歆而已。如涉及六国时事者，当由战国季世之为左氏学者所增益。如庄子书末后诸短篇，显为其后学所增入。即杂篇中，亦时有增窜处，前人论及此者已多。古书全无后人改窜者盖甚少。《左传》之失其真，当六国之季世已然，不必自刘歆始也。刘逢禄《左氏春秋考证》曰“左氏后于圣人，未能尽见列国宝书。又未闻口授微言大义，惟取所见载籍，如晋《乘》楚《梼杌》等相错编年为之。本不必比附夫子之经，故往往比年阙事。刘歆强以为传《春秋》，或缘经饰说，或缘本文前后事，或兼采他书以实其年。如此年之文，或即用左氏文，而增春夏秋冬之时。遂不暇比附经文，更缀数语。要之，皆出点窜，文采便陋，不足乱真也”云云。逢禄谓《左传》不为传《春秋》而作，此说自是。盖邱明惧七十子之徒，承尼父口义，而渐变乱不修《春秋》之本事。《公羊》所引不修《春秋》，即孔子所因之鲁《史记》原本。故复因《史记》原本而作传。使与孔子《春秋》并行，得存旧史之真。邱明本意如此。汉博士谓其不传《春秋》，决非诬妄。逢禄于此承汉博士之说，固是。但又疑左氏非邱明，而谓其后于圣人。则又苟异汉博士，而逞无稽之谈也。惟刘氏考证左氏传文，与经之年月相附。则传文阙者甚多。如隐二年，纪子帛、莒子盟于密。《证》曰：“如此年左氏本文全阙，所书皆附益也。”十年六月戊申，《证》曰：“十年左氏文阙。”桓公元年，证曰：“是年左氏文阙。”七年冬，曲沃伯诱晋小子侯杀之。《证》曰：“即有此事，亦不必在此年。是年左氏文阙。”九年冬，曹太子来朝。《证》曰：“是年左氏文阙。《巴子篇》年月无考。”十年冬，齐、卫、郑来战于郎，我有辞也。是年左氏文阙。《虞叔篇》年月无考。十一年，《证》曰：“楚《屈瑕篇》年月无考。”十二年，《证》曰：“是年左氏文阙。楚《伐绞篇》当与《屈瑕篇》相接。年月亦无考。”十三年，《证》曰：“是年亦阙。《伐罗篇》亦与上相接，不必蒙此年也。”十四年，《证》曰：“是年文亦阙。”十六年，《证》曰：“是年亦阙。”十七年，《证》曰：“是年文盖阙。”庄元年，《证》曰：“此以下七年文阙。楚《荆尸篇》、《伐申篇》年月亦无考。”十三年，十五年，十七年，证曰：“文阙。”详刘氏所举阙文极多。论者以为，《左氏传》不解经，固有合于汉博士之说。然邱明作传，期于对照经文，存其本事。凡言经者，皆指孔子所修之《春秋》，他处仿此。不应阙文如是之多，故知见存《左传》，非邱明原本。《汉志》《春秋》古经十二篇，班氏无注。钱大昕曰：“谓左氏经也。汉儒传《春秋》者，以左氏为古文。《公羊》、《谷梁》为今文。称古经，则知其为左氏矣。”汉志又载有《左氏传》三十卷。班氏注云：“左邱明，鲁太史。”说者谓左氏经与传各为单行本。故《汉志》分载之。今左氏古经本，已不可考。甚足惜也。使其尚存，则见存《左传》之阙文，可资考核。而不修《春秋》之文，与经文犹堪对照。史公谓孔子兴于鲁，而次《春秋》。约其辞文，去其烦重，以制义法者。必曾亲见左氏古经。非臆说也。</p>
<p>《谷梁传》，为谷梁氏作，谷梁氏之名，传说不一。桓谭《新论》云：“左氏传世后百余年，鲁人谷梁赤为《春秋》，残亡，多所遗失。”应劭《风俗通》云：“谷梁子名赤。子夏弟子。”麋信则以为秦孝公同时人。阮孝绪则以为名俶，字元始。《汉书艺文志》颜注云：“名喜。”《论衡》《案书篇》又云“谷梁置。”岂一人有四名乎？抑如公羊之祖孙父子相传非一人乎？名赤，见桓谭《新论》。《新论》较为近古，故后人多从之。桓谭云：“左氏后百余年。麋信以为与秦孝公同时。王应麟曰：传载尸子语，而尸佼与商鞅同时。故麋氏以谷梁子为秦孝公时人。《史记》秦孝公渠梁之元年，距获麟百有二十一年。是麋信与桓谭之说相合也。《风俗通》谓谷梁氏为子夏弟子，殊无据。或《谷梁》尝受业于子夏之后学，遂妄传为亲受经于子夏耳。《史记》儒林传曰：“瑕邱江生为《谷梁》《春秋》。自公孙宏得用，尝集比其义，卒用董仲舒。”《汉书》《儒林传》曰：“瑕邱江公，受《谷梁春秋》及《诗》于鲁申公，传子至孙为博士。武帝时，江公与董仲舒并。仲舒通五经，能持论，善属文。江公呐于口，上使与仲舒议，不如仲舒。而丞相公孙宏，本为《公羊》学，比辑其义，卒用董生。于是上因尊《公羊》家。诏太子受《公羊春秋》，由是《公羊》大兴。太子既通，复私问《谷梁》而善之。其后浸微。宣帝即位，闻卫太子好《谷梁春秋》以问丞相韦贤，长信少府夏侯胜，及侍中乐陵侯史高，皆鲁人，言《谷梁》子本鲁学，《公羊》氏乃齐学也。宜兴《谷梁》，由是《谷梁》之学大盛。”案《谷梁》只暂盛于宣帝之时，终不足与《公羊》并行。郑樵曰：“《儒林传》，学《公羊》者凡九家，而以《谷梁》名家，独无其人。此所谓师说久微也。瑕邱江公既无传于后。范宁当晋世，作《谷梁传》《集解》。自谓所见释《谷梁》者近十家，皆肤浅末学，不经师匠，辞理典据，都无可观。”今唯范氏《集解》见存，亦无精采。清季，钟文烝依范书作《补注》，虽远过范氏，然以章句之卑识，欲扬《谷梁》以抑《公羊》，多见其不知量也。郑玄论三传曰：“左氏善于礼，《公羊》善于谶，《谷梁》善于经。”此无识之言。朱子曰：“左氏说礼，皆是周末衰乱不经之礼，无足取者。”《公羊》实不言谶，汉儒以谶附《公羊》耳。《谷梁》于三世义，全无所知。岂得为善于经乎？</p>
<p>《公羊传》，《汉书》《艺文志》：《公羊传》十一卷。班固自注曰：“公羊子，齐人。”唐徐彦《春秋公羊传注疏》引戴宏《序》云：“子夏传与公羊高。高传其子平，平传其子地，地传其子敢，敢传其子寿。至汉景帝时，寿乃共弟子齐人胡毋子都，著于竹帛。”何休《解诂序》：“恨先师观听不决，多随二创。”彦《疏》云：“此先师，戴宏等也。戴宏作《解疑》论。难左氏，不得左氏之理，不能以《正义》决之。故云观听不决。”陈立疏曰：“戴宏不知何时人。”案戴宏自在何休前，彦明见其书。陈立疑之，非也。彦《疏》、《唐志》不载。《崇文总目》始著录。董逌《广川藏书志》称，世传徐彦不知时代。明人考疏中邲之战一条，犹及见孙炎《尔雅注》完本知在宋以前，又葬桓王一条，全袭用杨士勋《谷梁传疏》。知在贞观以后，故定为唐人。而王呜盛疑其即北史之徐遵明，亦无确证。彦疏引《戴宏序》自可据。何休《解诂》。隐二年，纪子伯，莒子盟于密条下，有云：“春秋有改周受命之制。孔子畏时远害，又知秦将燔《诗》《书》，其说口授相传。至汉，公羊氏及弟子胡毋生等，乃始记于竹帛。”彦《疏》引《戴宏序》与休说大同。宏《序》详公羊氏五世之传。在两汉自甚明白彰着。休注偶从略耳。《汉书》《儒林传》：“胡毋生，字子都，齐人。治《公羊春秋》。为景帝博士。与董仲舒同业。仲舒著书称其德。年老，归教于齐。齐之言《春秋》者宗事之。公孙宏亦颇受焉。”太史公云：言《春秋》于齐、鲁，自胡毋生。于赵，自董仲舒。而又云：汉兴至于五世之间，惟董仲舒名为明于《春秋》，其传，公羊氏也。似于仲舒推崇独重。可见西汉公羊之学，董氏为盛。班固言仲舒称胡毋生之德。何休《解诂序》谓略依胡毋生条例。即固与休之言推之，可见东汉人又重胡毋生之学。彦《疏》云：“胡毋生虽以公羊《经传》，传授董氏，独自别作条例。故何氏取之以通《公羊》也。”此则彦《疏》诬妄。史公只谓言《春秋》者，于齐鲁自胡毋生，于赵自董子。班固亦只言胡毋生与董子同业。皆不言胡毋生以《公羊经传》传授董子。彦《疏》欲尊胡氏，而于迁记固书，两无所考，诚诬妄之极也。仲舒承公羊之传，《史记》有明文。《汉书》亦谓胡毋生与仲舒同业，二人并为孝景时博士。年辈当相若，或同师公羊寿欤？</p>
<p>孔子作《春秋》，其说既不便于当时天子诸侯，《史记》《太史公自序》：种《春秋》贬天子，退诸侯，讨大夫。故不着竹帛，而口授七十子。公羊高亲受之子夏。世传口义。至玄孙寿乃与弟子胡毋生，著于竹帛。同时董仲舒，著《春秋繁露》。十七卷，见存。广大精微，盛弘《公羊》。其后何休作《解诂》。虽云依胡毋生条例，而义据亦大同《繁露》。故治《春秋》者，当本之董、何。左氏本不传《春秋》，《谷梁》实出《公羊》后。庄二年，公子庆父帅师伐于余丘，《谷梁传》有云：“其一曰君在而重之也。”此所谓“其一曰”云云者，即指《公羊传》“君存焉尔”之语。隐二年，无骇帅师入极，八年无骇卒。《谷梁传》皆两说。亦足征其曾见公羊之书而附益之。此上二条，见刘原父《权衡》。陈澧谓《谷梁》不得亲受子夏。盖生公羊之后，而研究《公羊》之说，或取之，或不取，或驳之，或与己说兼存之。其所发见颇多，确然不诬。玆不及述。皮锡瑞亦赞同陈氏说。《谷梁》虽粗识大义，而不知存微言。实与夫子作经本旨无关。《春秋》有大义，有微言。大义者，如于当时行事，一裁之以礼义。家铉翁谓之因事垂法是也。《榖梁》于此，尽有得处。晁说之曰：《谷梁》晚出于汉，因得监省左氏公羊之违畔而正之。至其精深远大者，真得子夏之传。说之虽未足知言，然以《谷梁》出《公羊》后，却不误。《榖梁》即事而明其是非，大体平正。说之盖有见于此。微言者，即夫子所以制万世法，而不便于时主者也。如《公羊》之三科九旨，多属微言。《谷梁》于此，却避而不道。此其智不足以知圣人故也。说之称其精深远大，可谓寡识。《谷梁》承《公羊》而不达其冲旨。使两汉无董、何，则《公羊》之学遂绝，而春秋一经之本意，终不得明于后世矣。钟文蒸《谷梁补注》卷首《论经篇》曰：《公羊》之三科九旨，皆不足言矣。文蒸固陋如此，由其习于谷梁氏之说，而不求超悟故也。余今玆所讲唯据《公羊》，而于《左》、《谷》，不欲及之。</p>
<p>董子《对策》云：“孔子作《春秋》先正王，而系以万事。见素王之文焉。”卢钦《公羊序》云：“孔子自因鲁《史记》而修《春秋》，制素王之道。”《公羊疏》引《春秋》说云：“伏牺作八卦，丘合而演其文，渎而出其神，作《春秋》以改乱制。”据此等文，盖以孔子《春秋》之作，乃通万世而权其变，以制治法，仁及未来世无量众生而无穷竭，所以为素王也。董子言《春秋》先正王。《公羊传》曰：“王者孰谓，谓文王也。”此云文王，实非主谓周昌，乃假以明含育天下万世之仁道。假者，假借。如《易乾卦》之龙，假以明乾元。《春秋》即假文王，以明仁道。孟子学《春秋》，其七篇言仁政，每称文王，即《春秋》之旨也。孔子为《春秋》制作之主，亦以素王自命。乃当仁不让之义。后人必谓孔子不合自号素王，则以俗情而度圣心，大谬不然也。《家语》称齐太史子余叹美孔子言，天其素王之乎？素，空也。言无位而空王之也。孔子曰：“文王既没，文不在玆乎？”是孔子以素王自居之证也。故《春秋》言王，有二义：一曰假文王以明仁道。二曰孔子自居素王，制万世法，亦假文王以明己志也。孔子作《春秋》，本为万世制法。而汉儒乃有《春秋》为汉制法之说。如郑玄《六艺论》云：“孔子既西狩获麟，自号素王，为后世受命之君，制明王之法，此意为刘帝制法也。”《解疑论》云：“圣人不空生，受命而制作。所以生斯民，觉后生也。西狩获麟，知天命去周，赤帝方起。麟为周亡之异，汉兴之瑞。故孔子曰：‘我欲托诸空言，不如载诸行事。遂修《春秋》。’又曰：‘周灭火起。汉以火德王。薪采得麟。《春秋》为汉制，明矣。’”《解疑论》据彦《疏》，则戴宏所作。乃何休所谓为先师者。此特略引二家之说，汉儒盖无不持此论者。而纬书之文甚荒诞，其为汉人附会无疑。《春秋纬演孔图》血书端门之说，最荒诞不经，而何休《解诂》，于哀十四年引其文。盖东汉人重谶纬故也。昔孔子成《春秋》，制万世法，对于君权时代之乱制，力主改革，故有知我罪我之叹。孟子言周制不可详，由诸侯恶其害己，而皆去其籍。秦政时，儒生复经焚坑之祸，公羊传亲受经子夏，世传口义，而不敢著于竹帛。至四世孙寿，乃与弟子胡毋生共着竹帛。可见当时儒者避祸之心理。寿与胡毋生以口义笔之收册，必多所变易。而其微言之大者，又不可尽没而无传也。于是投好时主，托为为汉制法。如纬《书》云：“得麟之后，天下血，书鲁端门曰：趋作法。彦《疏》引此文，解云：“疾作王者之法也。孔圣没，周姬亡。彗东出，秦政起。旧解云：秦始皇名政。胡破术，旧解云：二世名胡亥，继政而破先王之术也。书记散，孔不绝。旧解云：书契纪纲，尽皆散乱。唯有孔氏《春秋》口相传者，独存而不绝。子夏明日往视之，血书飞为赤鸟，化为白书，署曰《演孔图》。中有作图制法之状。孔子仰推天命，俯察时变，却观未来，豫解无穷，知汉当继大乱之后，故作拨乱之法以授之。”据此，可知为汉初《公羊》家所托，冀以免害。盖公羊氏之徒，“惧《春秋》将行世，其中多非常异义，可怪之论，见嫉于时。”此何氏《解诂序》中语。所谓非常异义及可怪之论，大抵皆夫子掊击当时乱制，及为未来世人类之利乐计者，必多甚深高远之理想，为当时人所震骇而不易喻者。公羊寿与胡毋生既畏祸，其着竹帛时，必多所遗弃，而未敢公然传世。故今求之经传，亦多不可见。何休当汉世，公羊家口义，当犹有流传。其序称《春秋》多非常异义可怪之论，而作《解诂》时，亦不敢尽笔之于书。后之疏家，乃以浅见，强于经传取证，而皆失其旨。自纬书巧附为汉制法之文，而群儒亦皆依纬书以张大其说。初时本期远害，后则更以取媚时主，而后之人犹不辨其伪，岂不惑欤？皮锡瑞曰：“《春秋》为后王立法，虽不专为汉，而汉继周后，即谓为汉制法，有何不可？且在汉言汉推崇当代，不得不然。今人生于大清，大清尊孔教，即谓为清制法，亦无不可。”锡瑞此解，卑陋邪谬已极。《春秋.之道，归于去尊以伸齐民，贬天子，退诸侯，讨大夫，是不容有统治阶级也。人民皆得自治自由自尊自主，所以致太平。诛暴以兴灭绝。吴楚及秦，皆持侵略主义，《春秋》皆狄之。兴灭国，继绝世，《春秋》大义也。汉之帝制，清人覆二帝三王之统，皆《春秋》之所必诛绝而不容宽假也。而云《春秋》为彼制法乎？圣人制万世法，将使群生随时而进于善，万物各得其所，岂为专制或凶猘之徒制法，以鱼肉兆庶乎？</p>
<p>孔子之道，内圣外王。其说具在《易》、《春秋》二经。余经《诗经》、《书经》、《礼经》、《乐经》（即《乐记》）。皆此二经之羽翼。《易经》备明内圣之道，而外王赅焉。《春秋》备明外王之道，而内圣赅焉。二经制作极特别，皆义在于言外。《易》假象以表意，惟王辅嗣能知之，而俗儒恒不悟也。《春秋》假事以明义，孔子已自言之。孟子引孔子曰：其事则齐桓、晋文，其文则史，其义则丘窃取之矣。而汉、宋二派之儒，罕能得其旨。皮锡瑞曰：“孔子自明作《春秋》之意曰：‘载之空言，不如见之行事，深切着明。后人亦多称述，而未必人人能解。’”《春秋》一书，亦止是载之空言，如何说是见之行事？即后世能实行《春秋》之法，见之行事，亦非孔子之所及见，何以见其深切着明？此二语，看似寻常之言，有令人百思而不得其解者。必明于《公羊》借事明义之旨，方能解之。盖所谓见之行事，谓托二百四十二年之行事，以明褒贬之义也。孔子知道不行，而作《春秋》。斟酌损益，立一王之法，以待后世。然不能实指其用法之处，则其意不可见。即专著一书，说明立法之意如何，变法之意如何，仍是托之空言，不如见之行事，使人易晓。犹今之大清律，必引旧案，以为比例，然后办案乃有把握。故不得不借当时之事，以明褒贬之义。即褒贬之义，以为后来之法。如鲁隐非真能让国也，而《春秋》借鲁隐之事，以明让国之义。祭仲非真能知权也，而《春秋》借祭仲之事，以明知权之义。宋襄非真能仁义行师也，而《春秋》借宋襄，以明仁义行师之义。所谓见之行事，深切着明，孔子之意盖是如此。故其所托之义，与其本事不必尽合。孔子特欲假借之，以明其作《春秋》之义。使后之读《春秋》者，晓然知其大义所在。较之徒托空言而未能征实者，不益深切而着明乎？三《传》，惟《公羊》家能明此旨。又曰：《春秋》初年，王迹犹存。及其中叶，已不逮《春秋》之初。至于定、哀，骎骎乎流入战国矣。而论《春秋》三世之大义，《春秋》始于据乱，即借隐、桓、庄、闵、僖，为据乱世。中于升平，即借文、宣、成、襄为升平世。终于太平，即借昭、定、哀为太平世。世愈乱，而《春秋》之文愈治，其义与当世之事正相反。盖借十二公时代之行事，而假说三世。以明通变不倦，随时创进之义。《易》曰通其变，使民不倦。不倦，即随时创造而常新，进化无息也。与大《易》穷变通久之旨，相发明也。《易系辞传》曰：“穷则变，变则通，通则久。”《公羊》何氏注云：至所见之世，着治太平。疏曰，所见昭、定、哀世，亦非太平。但《春秋》着治太平于此世也。即借所见昭、定、哀世，以着明太平之治应如何耳。故文、宣、成、襄之世，亦非实升平，《春秋》之义，治之升平尔。即借文、宣、成、襄之世，以着升平之治应如何耳。《公羊》家明言借事明义，而为左氏之学者，必欲以考订史事之眼光，而论圣人之经，岂不惑哉？</p>
<p>左氏是史学，古文家虽亦作此说，但言今古文者，必欲张而大之，以为古文皆祖周公，皆是史学。今文始是宗孔子，始是经学。此乃大谬不然。西汉《公羊》学盛，以左氏本不传《春秋》，故摈之。刘歆谓左氏亲见夫子，何尝不宗孔氏。杜预去古已远，以奸心而饰邪说，本不足道。何可据此以为今古学不同祖之证哉？近世谈今古文者，妄事张皇，甚无谓。</p>
<p>《易》《春秋》二经，并为名学之宗。《春秋》以正名为先。董子《繁露》推演《公羊》之义，其《深察名号篇》曰：“古之圣人，謞而效天地，谓之号。謞音孝。謞，謞声。太古之圣，俯仰之间，睹天地万物，而不安于茫然无所析别也。故欢謞而思有以则效之。鸣而命施，谓之名。呜者，音声。命施者，循物之实，而不违其则。因以效法其实，而命之名。故曰命施。名之为言，鸣与命也。号之为言，謞而效也。”又曰：“号凡而略。凡者，都凡。名详而目。目者，偏辨其事也。偏辨者，于事物之散殊，而以分析之术求之。《荀子》所云散名之加于万物者。由分析至精，而随物各为之名也。凡者，独举其大事也。董子亦曰：号者，号其大全。谓玄名与公名也。享鬼神者号，一曰祭。祭之散名，春曰祠，夏曰礿，秋曰尝，冬曰烝。猎禽兽者号，一曰田。田之散名，春苗，秋搜，冬狩，夏称。物莫不有凡号，凡号，谓玄名与公名。号莫不有散名。如是，是故事各顺于名，事物万殊矣，而有散名以举其自相。有凡号以举其共相。乃至赜而不可乱，故曰事各顺于名。名各顺于天。天者，自然义。名者，因事物之实而命之，无淆乱也。天人之际，合而为一。名发于人，而应于天理。故天人合一。同而通理，依于散殊，而求其统类。观其会通，是谓同而通理。动而相益，先物而起判断，征之动用，而效益不爽，是谓动而相益。顺而相受，各个命题，于其全体系中，互相顺成，而无相违反，是谓顺而相受。谓之德道。德者，得也。道者，由义。思维所以得成规范，而行为所必由也，故云谓之德道。诗曰‘维号斯言，有伦有脊’，此之谓也。伦者伦序。脊者，脊理，即条理或规范等义。又曰：’名生于真，非其真，弗以为名。’名者，圣人之所以真物也。名之为言真也。故凡百讥有黮黮者，黮，深黑色，喻不明也。各反其真，则黮黮者还昭昭耳。凡有不明于理，而受讥责者，诚能反而求真，则不明者，必转而为明。欲审曲直，莫如引绳。欲审是非，莫如引名。名之审于是非也，犹绳之审于曲直也。诘其名实，观其离合，则是非之情，不可以相谰已。中略。《春秋》辨物之理，以正其名。《庄子》曰：《春秋》以道名分。从来解者，皆以名分，为辨上下之等。此以帝制思想附会，实非《春秋》旨也。案分者，分理。辨物之理，以正其名，是曰名分。名物如其真，不失秋毫之末。故名陨石，则后其五。见僖十六年。闻其磌然，陨也。视之则石，察之则五。言退鹢，则先其六。亦见僖十六年。《孔丛子》、平原君曰：至精之说，可得闻乎？答曰：其说皆取之经传，不敢以意。《春秋》记六鹢退飞，睹之则六，察之则鹢。圣人之谨于正名如此。君子于其言，无所苟而已。五石六鹢之辞是也。”如上所述，董子发明《春秋》名理，已见大概。其曰：《春秋》辨物之理，以正其名。名物如其真。又曰：名者，圣人之所以真物也。名之为言真也。此与以名为假诠者固殊。如火之一名，所以诠火。而名非火，故口呼火，不得热与燃。故曰：名者，假诠也。然名必如其真。如火之名，必诠于能燃之物。而不诠于湿润之物，故口呼火，而应者不以水。是名必应实。即如人之公名，如张人，李人是散名，而入则是公名。依于各个人所具之实德，而立此名，彼视公名纯为思想所抽象而撰成之空名者，如中世纪之唯名论。自是一偏之论。至董生之言凡号，似属公名。如所举祭与田之例。而实亦兼摄玄名。如天、道、性、命等名。若其言同而通理，动而相益，顺而相受，此三者实为逻辑上甚深宏大之义。晚近言名理者，亦多能征详此义。</p>
<p>《尹文子》曰：形以定名，形者，意象或概念也。名以定事，事以验名。察其所以然，则形名之与事物，无所隐其理矣。《墨子》曰：“夫辩者，将以明是非之分，审治乱之纪，明同异之处，察名实之理。处利害，决嫌疑焉。摹略万物之然，论求群言之比，以名举实，以辞抒意。”详二家之言，其源皆出于《春秋》也。而孙卿名学，直绍《春秋》，又不待言矣。</p>
<p>《春秋》与大《易》相表里。《易》首建乾元，明万化之原也。而《春秋》以元统天，与《易》同旨。《春秋》托始隐公，而于其即位之始年，首书元年春。春者，天时也。先言元而后言春，明乾元始万物而统天之义，与《易》《乾卦》《彖辞》合也。何氏解诂于隐元年，发其义云：“变一为元。旧解云：元年以下。有二年三年等。则知始年宜云一年。今不言一年，而变言元年，故知元者，别有取义。元者，气也。气者，大用流行之称。参考《新唯识论》。无形以起，无形者，大用之开发的方面，《新论》所云辟也。此无形象，故曰无形以起。有形以分。有形者，大用之凝聚的方面，《新论》所云翕也。翕便成物，物乃散殊。故云有形以分。造起天地，天地之始也。”余谓，气者，太极之显。譬如众沤，为大海水之显。故于气，而识其本体。则亦可名以太极也。《易》谓之乾元也，天地万物皆资始乎一元。一元者，太极显为大用也。《春秋繁露》《重政》云“唯圣人能属万物于一而系之元也。按董子此语，最深邃，学者宜虚怀深玩之。故不及本所从来而承之，不能遂其功。按此上疑有脱文。万物所从来者，谓之元，物若不能本其所从来之理，而承之以不失，则何以遂其生育之功乎？万物并育者，由同禀一元之真，而承之以各畅其生耳。是以《春秋》变一谓之元，元犹原也。按天地万物由之而成，故说为万化之原。其义以随天地终始也。按此谓天地万物所以成终成始，皆元为之。故元者，为万物之本，而人之元在焉。安在乎，乃在乎天地之前”云云。详此言，人之元，即是万物之元，非有二元也。元者，绝待而自存，故曰在乎天地之前。夫天地乃形物之最大者，天地本资始乎元，则一切物莫非元之所为。天地万物皆以元为其实体，而元更无所待，故云在天地之前也。《重政》又曰：“人始生有大命，是其体也。”又《王道》云：“《春秋》何贵乎元而言之。元者，始也。元者，《易》云乾元也。《易》曰“大哉乾元，万物资始”。言乾元者，万物所共资之以始也。故元有始义，谓其始万物也。言本正也。”元者，万物之本。是乃清净纯善，至正而无倒妄者也，故云本正。物禀此至正之理以生，必全其所受之正，而无伤之，人道乃太和也。又《玉英》云：“谓一元者，大始也。王弼曰：一者，数之始也。物之极也。《尔雅》：元，始也。《春秋元命苞》曰：孔子曰：某作《春秋》，始于元，终于麟。王道成也。知元年志者，大人之所重，小人之所轻。”《论语》：君子务本。孟子云立本。《中庸》云：尊德性。此皆《春秋》始于元之意，故云大人所重，小人不知本，故轻。又《汉书》《董仲舒传》曰：“臣谨按《春秋》谓一元之义，一者，万物之所从始也。元者，辞之所谓大也。谓一为元者，视大始而欲正本也。”如上所述，可见董子言《春秋》，首发明元义，以为此经之宗极。与《大易》首建乾元同旨。内圣外王之学，其源底在是也。夫元者，万化之宗主，万物之本命，学必极乎此。如水有源，而千派万流无穷竭。如木有底，而千枝万叶滋生不息。《谷梁》氏继《公羊》而传《春秋》，已不能会孔子微言之旨，而不究乎元矣。汉以后言《春秋》者，又皆失其本。即在《公羊》家，如胡毋生之传，自公孙宏外，已不可考。《汉书儒林传》但云齐之言《春秋》者，多受胡毋生而已。宏肤学阿世，固不见本原。唯董子传授之人多可稽，然其著述无存。后汉何氏《解诂》幸未亡，其书多述《繁露》。而其释元，则一依《繁露》之义。然但存故训而已，何氏固非能实体斯理者。《春秋》之亡也久矣。夫元者，言乎生生不测之仁体，健以动也。《易》之乾元，即仁也。《乾卦》曰天行健，《无妄卦》曰健以动。至诚无息也。宋、明诸师，以存养仁体为学，其用力不为不深，然不免杂于释、道。寂静之意深，而生生健动之几，殆于遏绝。程子《识仁篇》，宋、明诸儒所宗也。然玩其大旨，毕竟归寂之意味深。唯王阳明《大学问》，从恻隐之几，指出天地万物一体之实，令人当下超脱小己。其于《易》《春秋》之元，颇有契焉。从一元处，演之为治化。则天下和均，人皆得其养，而贫富不均之患去矣。人皆得受教以自奋于学，而智愚不均之患去矣。人皆互相比辅，而强弱不均之患去矣。立成器以为天下利，而自然势力之险阻，又得而均之矣。全人类相生相养，无有不均，和之至也。而大同太平之治成。董子所谓奉元之应也。奉元云云，见《繁露》《王道篇》。奉元之奉，谓敬以承之而勿失也。人皆自识真元，即能以天地万物一体为量，本此以立政教，则群俗趋善，而太平之应不爽。</p>
<p>《公羊》家旧有三科九旨。徐彦《疏》问曰：《春秋》说云，《春秋》设三科九旨，其义如何？答曰：何氏之意，以为三科九旨，正是一物。若总言之，谓之三科。科者，段也。析而言之，谓之九旨。旨者，意也。故何氏作《文谥》例云：三科九旨者，新周，故宋，以《春秋》当新王，此一科三旨也。又云：所见异词，所闻异词，所传闻异词，二科六旨也。又内其国，而外诸夏。内诸夏，而外四夷，是三科九旨也。问曰：宋氏之注《春秋》，说三科者，一曰张三世，二曰存三统，三曰风外内，是三科也。九旨者，一曰时，二曰月，三曰日，四曰王，五曰天王，六曰天子，七曰讥，八曰贬，九曰绝。时与日月，详略之旨也。王与天王，天子，是录远近亲疏之旨也，案王者因所对而异其称，乃左氏义。左疏引贾逵云诸夏称天王。畿内曰王，夷狄曰天子。宋云录远近亲疏之旨，盖本左氏家说。非《公羊义》。讥与贬绝，则轻重之旨也。据此，宋氏与何氏说有异。徐彦疏云：《春秋》之内，具斯二种理。故宋氏又有此说，贤者择之。案三科九旨，当传自胡母生。何休《自序》称略依胡母生条例。当以何氏说为正。然何氏殊无统类。余以为三科九旨，本孔子微言所存，当以三世义为宏纲。余义谓三科九旨中，除三世义外，其余诸义。随世分疏之，则圣人制万世法之密意，可得而窥矣。</p>
<p>三世义者，案《繁露》《楚庄王》云：“《春秋》分十二公之世，以为三等。有见，有闻，有传闻。有见三世。有闻四世。有传闻五世。故哀、定、昭，君子之所见也，案君子谓孔子，下同。襄、成、文、宣，君子之所闻也，僖、闵、庄、桓、隐，君子之所传闻也。所见六十一年，所闻八十五年，所传闻九十六年。”据此，则《春秋》三世，本依孔子之所见，所闻，及所传闻，而区分之。但三世之义，则别有所寄。何休承《繁露》而申述加详，盖参考胡母生之说故也。隐元年《解诂》云：所见者，谓昭、定、哀，己与父时事也。己者，设为孔子之自谓。昭、定、哀三公时事，是孔子与其父所见也。所闻者，谓文、宣、成、襄、王父时事也。四公时事，即孔子之王父时事，孔子不得见，故是其所闻。所传闻者，谓隐、桓、庄、闵、僖，高祖、曾祖时事也。孔子之高曾时事，故是其所传闻。于所传闻之世，见治起于衰乱之中。用心尚粗物，故内其国，而外诸夏，先详内，而后治外。录大略小。内小恶书，外小恶不书。大国有大夫，小国略称人。内离会书，外离会不书是也。于所闻之世，见治升平，内诸夏，而外夷狄。书外离会。小国有大夫，宣十一年秋，晋侯会狄于櫕函，襄二十三年，邾娄鼻我来奔是也。至所见之世，着治太平。夷狄进至于爵，天下远近小大若一。用心尤深而详。故崇仁义，讥二名。晋、魏曼多，仲孙何忌是也。据此，《春秋》所为以十二公之世，十二公，共二百四十二年。分为所见，所闻，所传闻之三世。实借以寄托其最高之理想。所传闻世，见治起于衰乱之中，是为据乱世。所闻之世，见治升平，是为升平世。所见之世，着治太平，是为太平世。表之如下：</p>
<p>孔子依所传闻及所闻，所见，立据乱与升平等三世义。等者，谓太平世。由远而近，群化渐进于美。所传闻世为远，拟之据乱。所闻世稍近，拟之升平。所见世更近，拟之太平。此可见孔子为持进化论者。与《大易》变动不居，创进日新之义，互相发明。原其推世变之大齐，而张设三世，治化则随时变异，要当渐进于美。虽世运不齐，时有盛衰倚伏。如据乱世之长期中，亦伏有向治之几。故得进升平。而升平世之长期中，亦未得全离乎据乱之象。但终必向太平之鹄而趋。果至太平矣，将亦不必有圆满至高之境。而极盛之际，或又有不测之忧患焉。《春秋》终于麟，圣人之意深矣。然人道归于舍黑闇向光明，则为不容疑之事。人生与忧患俱来，所以强于迁善而不息也。使有登峰造极，毫无缺憾之一日。人生亦将安于凝滞，而无所复用其力，不又为斯人之大戚乎？故治至太平，终无止境。即忧患不必遂绝于太平之世，而人类终亦必不舍其太平复太平之愿望，复之为言，进而又进也。以自奋于光明之途。《春秋》于所见世，着治太平，而以获麟绝笔。获麟，伤感也。《史记》《孔子世家》云：“及西狩见麟，曰：‘吾道穷矣。’喟然叹曰：‘莫我知夫。’”而亦瑞应也。《说苑》《至公篇》：“夫子道不行，退而修《春秋》，精和圣制，上通于天而麟至。此天之知夫子也。”何氏《哀》十四年《解诂》曰：“必止于麟者，欲见拨乱功成于麟。《春秋》记以为瑞，明太平以瑞应为效也。”瑞应，明太平可期。伤感，以太平犹未至也。伤感兴而瑞应存焉，知此者，可与论《春秋》太平义矣。</p>
<p>世运虽日进于治，要非一直上进，亦非可进至绝顶而休。其进也，回环曲折。时若却退，而总归向上。终不守故，上进无已，亦无绝顶可休。非深于化者不足与言斯义也。</p>
<p>三世义，通万世之变，而酌其大齐，以立治纲。易所谓范围天地之化而不过，曲成万物而不遗，其道在是也。据乱世，内其国而外诸夏。言据乱世之诸国，各自以己国为内，而于他国，则虽诸夏之族，亦摈斥之。此以国家思想为根核，而一切政教皆本之也。在万国竞存之时，必内自固，而不可妄启事于外。故云先详内而后治外。凡所以理国缮群之道，必详正而不敢偷邪也。据乱世之慎邦交，必不可轻忽强大。故云录大略小，旧疏云：录大略小者，谓录大国卒葬，小国卒葬不录是也。即此可见对大国交涉之慎重。内小恶书，内者，国内。谓执政有小恶，必书。所以戒乱德，防失政之渐也。为政不可违舆论，小恶必慎，而况大恶？执政者必顺从众意之公是公非，而不敢肆于民上，此治之原也。外小恶不书者，外谓邻国，邻国之内治有小恶，未至影响国际，故不书。大国有大夫，小国略称人者，据乱之世，列国有大小强弱之不齐，大国之体制尊，而小国反是。邦交因之有隆杀也。内离会书者，旧疏云：内离会，即隐二年春，公会戎于潜是也。何氏曰：“凡书会者，恶其虚内，务恃外好也。”案不可虚内而恃外好，此乃立国精神所系。吾国今日之忧，正在虚内，务恃外也。又曰：外离会不书，书内离会者，《春秋》王鲁，明当先自详正，躬自厚而薄责于人。故略外也。案王鲁者，非真以鲁为天下王也，特欲明仁道之休，而寄之于鲁耳。详上所云，皆关内政外交，为立国于据乱世之根本至计。</p>
<p>升平世，内诸夏而外夷狄，此以民族思想为根核，而一切政教皆本之也。诸夏者，不必谓同种族，而贵有高深文化，始称诸夏。夏者，大义。中国神明之胄，隆礼义而远于卑陋，故称为大。诸之为言众也。九州万国，今人谈九州，多任意缩小地域，殊不深考，容当别论。并是夏族，种类极繁，故置诸言。夷狄者，蛮昧无知之称。蛮者，野蛮，无礼义故。昧者，闇昧，无有智慧及学术与政治等方面之创造能力故。虽同种族，而无高深文化可言，或虽有文化，而习于凶狡，务逞侵略，弃礼义者，如吴、楚、秦。皆谓之夷狄。内诸夏者，谓诸夏之国皆相联合，休戚与共。无复有如据乱世国界之严也。虽升平世，犹未全泯国界，但国与国之联合日密，非如据乱世诸国各各自私自利，而唯侵略是务也。外夷狄者，谓诸夏之国，以其和同之力，摈斥夷狄之暴行，使不得逞。故说为外。外者，摈斥之辞也。书外离会者，《春秋》宣十一年秋，晋侯会狄于櫕函。《通义》云：“会文在狄上者，殊狄也。殊者，外之之辞。所谓内诸夏也。”襄二十三年夏，邾娄鼻我来奔。《传》曰：“邾娄无大夫，此何以书？以近书也。”注曰：“以治进升平书也。所闻之世，于此着治升平。内诸夏，治小如大。”按据乱世，小国虽有大夫，而不以大夫视之，故云小国略称人。今升平世，内诸夏，即凡诸夏之国，无论大小，皆不当歧视。易言之，即须尊重小国之权利与地位，而不可侵陵之。廪廪近升平。师古曰：“廪廪，言有丰采也。”陈立曰：“廪廪，犹渐渐也。”故小国有大夫，治之渐也。综上所言，皆谓诸文明大国，能崇礼义，协和为治，以抑凶暴，是升平世之道也。</p>
<p>太平世。夷狄前既被抑于诸文明大国，前者，谓升平世。文明大国，犹云诸夏。已销其野心，而隆礼义。故不当复以夷狄视之。于是夷狄进至于爵，吴、楚皆称子是也。吴、楚本皆子爵，其后横行侵略而僭王号，故《春秋》狄之。及能崇礼义，则复称其本爵，而同之诸夏。夫吴、楚非真敦礼义者，《春秋》特借其事，以明太平世，无复有夷狄之行。即全世界一视同仁耳。夫夷狄进至诸夏，诸夏，即能服习礼义，而有高尚智慧，与富于创造之民族。则全人类无不平等之患，而世界乃臻大同。故曰天下远近小大若一。《礼记》《中庸》云：“舟车所至，人力所通，天之所覆，地之所载，日月所照，霜露所队，凡有血气者，莫不尊亲。”言血气之伦，莫不互相尊重，互相亲爱也。此言太平世，天下大同之象，与《春秋》相发明也。天下，犹云全世界。太平世，无国界，无种界，无特殊阶级，更无枭杰怀恶，得利用群众。更无二字，一气贯下。人人之学术与职业不必同，而有其皆同者，即无不究于大道，习于礼义。如吾孔子六经之道，其纲领与条目，具于《礼记大学篇》。而三纲领八条目之枢要，则在致知格物。致知者，推致吾之良知，而不使有私欲或私意之障也。《新论》所云性智是也。格物者，极吾良知之明，以量度乎事事物物，而皆得其理是也。故《大学》之道，乃人人所必由之大道也。礼义之大宗也。《春秋繁露》俞序云：“天下之人人，有士君子之行，而少过矣。”故曰用心尤深而详。此时之人，皆能用功于内，即作鞭辟近里工夫。深于内心生活，而复能详察物理，所以少过。仁义之道行，侵害之风息。《春秋》哀十三年，晋、魏多帅师侵卫传，此晋、魏曼多也。曷为谓之晋、魏多？讥二名，二名，非礼也。哀六年，仲孙忌围邾传，此仲孙何忌也。曷为谓之仲孙忌？讥二名，二名，非礼也。彼注云“春秋定、哀之间，文致太平，欲见王者治定，案太平世，人人皆有王者之德，故成至治。无所复讥，唯二名，故讥之”云云。以此见太平世，人人无失德，鲜可讥刺。至以二名为非礼而讥之。则其时民德归厚，群品极高，故致太平也。《繁露》《观德》云：“鲁晋俱诸夏也。讥二名，独先及之。”又俞序云：亦讥二名之意也。何休说讥二名，皆同董子。</p>
<p>何氏《解诂》说三世义，略释如上。何氏说，盖本之董子，胡母生。汉人犹传口义，后世渐失其本。然依群经及诸子疏通证明之，则《春秋》制万世法之概要，犹可考见也。</p>
<p>《春秋》始于元，与大易首乾元同旨。元者，仁也。《论语》言仁处甚多，盖夫子之学，在求仁而已。《雍也篇》云：“夫仁者，己欲立，而立人。己欲达，而达人。”立，即三十而立之立。志定，而不为外诱所移也。达，即君子上达之达。《易》曰穷理尽性以至于命，即上达之谓。穷理云云，见第二讲。明人与己，本同体也。王阳明作《大学问》，发其义云：“大学者，昔儒以为大人之学矣。敢问大人之学，何以在于明明德乎？”阳明子曰：“大人者，以天地万物为一体者也。其视天下犹一家，中国犹一人焉。若夫间形骸而分尔我者，小人矣。大人之能以天地万物为一体也，非意之也。其心之仁，案仁即是心。而曰心之仁者，则行文须有主词耳。读者勿泥。本若是其与天地万物而为一也。案仁者，吾人之本心也。亦即是宇宙的心。是心，为吾人与天地万物所以生成之理，元无分段，故其视天地万物，皆与吾人同体也。岂惟大人？虽小人之心，亦莫不然。彼顾自小之尔。是故见孺子之入井，而必有怵惕恻隐之心焉。是其仁之与孺子而为一体也。孺子犹同类者也。见鸟兽之哀呜觳觫，而必有不忍之心焉。是其仁之与鸟兽而为一体也。鸟兽犹有知觉者也，见草木之摧折，而必有悯恤之心焉。是其仁之与草木而为一体也。草木犹有生意者也，见瓦石之毁坏，而必有顾惜之心焉。是其仁之与瓦石而为一体也。是其一体之仁也，虽小人之心，亦必有之。是乃根于天命之性，而自然灵昭不昧者也。是故谓之明德。小人之心，既已分隔隘陋矣。而其一体之仁，犹能不昧若此者，是其未动于欲，而未蔽于私之时也。及其动于欲，蔽于私，而利害相攻忿怒相激，则将戕物圯类，无所不为。其甚，至有骨肉相残者，而一体之仁亡矣。是故，苟无私欲之蔽，则虽小人之心，而其一体之仁，犹大人也。一有私欲之蔽，则虽大人之心，而其分隔隘陋，犹小人矣。故夫为大人之学者，亦惟去其私欲之蔽，以自明其明德，复其天地万物一体之本然而已尔，非能于本体之外，而有所增益之也。”如上所述阳明直就本心恻隐之端，显示仁体，最极亲切。善发《易》、《春秋》乾元之旨者，莫如阳明。然阳明亦自孟子所谓不忍之心，体会得来。孟子善《春秋》，与《公羊》家传授不异。容当别论。七篇虽不明言《易》，而实深于《易》。前讲《易经》，已略言之。故能上承孔氏，下启宋儒以逮阳明也。治化之大原，厥在天下之人人，能自节其欲，欲不可绝，而宜节也。节者，任吾之仁心作主，而欲自不过其则，即欲莫非仁之流行也。抑其私，私者，顺形骸起念，而失其仁体。即只知有小己，而不知天地万物皆犹手足之在吾身也。私，即万恶之源，故宜抑制。以复其固有之仁体。而后人人有天地万物一体之乐，而后知互相尊亲，互相比辅，以谋相生相养之均安。均者，无不平之患。安者，有各足之乐。此《春秋》所为始于元，以建王道之皇极也。皇者，大义。极者，至义。识得仁体，即是宇宙本体，即是万化真源。穷理至此，便称极至。故赞之曰皇极也。内圣外王，元是一贯。而不明儒家之本体论者，即未足与言儒家之政治理想，学者不可不知。</p>
<p>三世之治，皆以仁为本。据乱世，所以内治其国者，仁道而已。升平世，所以合诸夏而成治，抑夷狄之侵略者，亦仁道而已。太平世则仁道益普，夷狄慕义，进于诸夏，治化至此而极盛，仁体于是显现焉。</p>
<p>或有难曰：“《春秋》之义，期于天下归仁。归仁者，言天下之人人，皆能反求其固有之仁体，而无有甘为鸟兽，习于不仁者。恐理想过高。达尔文物竞之论，明与《春秋》反，先生将何以释之？”答曰：物竞之论，亦偏曲之见耳。《春秋》与《易》相表里。《易》之《比卦》，明万物互相比辅而后得生。《春秋》所以贵礼义而恶战斗，非迂也，盖亦有科学思想为其根据，非空谈仁道而已。且《春秋》书灾异特详，竖儒或谓圣人以神道设教，此大谬也。《繁露》《盟会要》曰：“至意虽难喻，盖圣人贵除天下之患。贵除天下之患，故《春秋》重而书。重之，故书之。天下之患遍矣，以为本于见天下之所以致患，其意欲以除天下之患。”据此，则书灾异者，实以其为天下之患，故重而书之。夫天下之所以致患者，实由人智未启，人力未尽也。使能解析自然而利用之，则灾异何患之有？《春秋》记日食、星陨等变，欲人之审察物理也。记水旱等灾，欲人之修备也。《易》《系辞传》曰：“智周万物。”又曰：“备物致用，立成器以为天下利。”又曰：“开天下之物，成天下之务。”此等意思，与《春秋》书灾异之旨，本同条共贯。不可不察也。圣人所贵乎智周万物，与立成器为天下利者，将使人类互相比辅，而遂其生，享其乐。以人智之日进，利用自然之丰富，则所以养人之欲，给人之求者，本无忧其匮乏。而人类必出于争竞，以取自毁之祸者，此非生齿过庶，不足于养之患。而实斯人之自迷其本，自丧其真，自凿其天性，自昧其与天地万物同体之实理，私其形骸，而过逞私欲，恃其机智，机诈狡变之智，曰机智。而遂趋颠狂。《春秋》时，楚之初兴，未免凶横。其后文化日高，至庄王则已美矣。故《春秋》进之。唯吴与秦，始终为狡诈残忍之蛮俗，皆颠狂好斗，而亡不旋踵。今之德人倭人，亦以凶狡覆败。然犹有尚凶狡而不顾信义之国家，不鉴德、倭之已事者。则佛氏所以有众生常陷颠倒之悲也。《易》、《春秋》之仁学不明，而思人类有善治，是犹缘木求鱼也。庄周曰：“人之生也，固若是芒乎？其可悲也。”《春秋》始于元，而终于麟。伤夫人之长迷而不知反也。</p>
<p>夫奉元以修化，本仁以为治者，仁即元也。重复言之耳。必贵义而贱利。案义者，宜也。宜者，仁之节也。人己之间，公私之际，疑似之地，酌其至正，而无过差，是之谓宜。故曰宜者仁之节也。仁，本心也。本心应感，而随在不失其正，毋有邪欲干之。即事事无拂乱，故曰宜者仁之节也。世儒每曰，义者事之宜。则将专求宜于外，而谓内无权衡可乎？告子义外之论，早见斥于孟子，奈何仍之？利之用，利其正者，即利亦是义。今此利字，乃别于义而言之，则但为财利之目。《繁露》《身之养重于义》云：“天之生人也，使之生，义与利。利以养其体，义以养其心。案义者，仁之节。易言之，即是内心应万感，而恒有一权衡在。此权衡不失，即心常超物，而不为物役，故说养其心。心不得义，不能乐。体不得利，不能安。义者，心之养也。利者，体之养也。体莫贵于心，故养莫重于义。义之养生人，大于利矣。何以知之？今人有大义而甚无利，虽贫与贱，尚荣其行，以自好而乐生。原宪、曾闵之属是也。人甚有利而大无义，虽甚富，则羞辱。大恶恶深，祸患重，非立死其罪者，即旋殃伤忧尔。莫能以乐生，而终其身刑戳，夭折之民是也。夫人有义者，虽贫，能自乐也。而大无义者，虽富，莫能自存。吾以此实义之养生人，大于利而厚于财也。民不能知，而常反之。皆忘义而徇利，去理而走邪，以贼其身，而祸其家。此非其自为计不忠也，则其知之所不能明也。今握枣与错金，凌曙曰：以金银饰物，曰错金。以示婴儿，必取枣而不取金也，握一斤金，与千万之珠，以示野人，野人必取金，而不取珠也。故物之于人，小者易知也，其大者难见也。今利之于人小，而义之于人大者，无怪民之皆趋利而不趋义也。固其所闇也。圣人事明义，以照耀其所闇，故民不陷。《诗》云：’示我显德行。’笺云：示导我以显明之德行。此之谓也。案欲民之务义而无陷没于利也，则必有负领导之责者，居心行事，一切由乎公义，而不近私利，然后群众化之，不至逐私利而忘公义矣。如在位执政，及学校师儒，皆领导群众者也。执政贪污，争持权利，而不知有国政。师儒卑陋，竞逐浮名，而无所谓道义，则其群皆没于私利，不危亡不得也。先王显德以示民，民乐而歌之以为诗，说而化之以为俗，故不令而自行，不禁而自止，从上之意，不待使之，若自然矣。案从上意者，谓上之人，好公义而轻私利。群众亦受感化而从其意，皆重义轻利也。故曰圣人天地动，四时化者，非有他也，其见大义，故能动。动故能化，化故能大行。化大行，故法不犯。法不犯，故刑不用。刑不用，则尧、舜之功德。此大治之道也。先圣传授而复也。故孔子曰：’谁能出不由户，何莫由斯道也。’今不示显德行，民闇于义不能照，迷于道不能解，因欲大严憯，以必正之。直残贼天民耳，其势不行。仲尼曰：’国有道，虽加刑，无刑也。国无道，虽杀之，不可胜也。’其所谓有道无道者，示之以显德行与不示尔。”据此，则《繁露》述《春秋》之旨，要在执政者自有显德行，足以示群众。然后群众知所向往，轻利而重义。其国乃为有道之国。《春秋》之治，仁治也，孟子传《春秋》者也。综七篇言政之旨，不外仁治。德治也。德与仁，异名同实。与言法治者异趣。吾于第一讲曾言之，此不复赘。第一讲，谈及六经治道，凡有九义，宜覆玩。夫德治，非可立条教规章，以责人之遵循也。必为领导者，以身作则，乃可化民成俗。民众服领导者之化，皆尊重德义，而成为俗尚。君人者之大号，曰王。王者，往也，言为天下所归往。《春秋》化民以义，驯致太平，责重领导。故于嗜利之君，必重刺之。《繁露》《玉英》云：“公观鱼于棠。隐五年经，公观鱼于棠。传曰：“公曷为远而观鱼，登来之也。百金之鱼，公张之。”何恶也？凡人之性，莫不善义，然而不能义者，利败之也。故君子终日言不及利，欲以勿言愧之而已。愧之以塞其源也。夫处位动风化者，徒言利之名耳，犹恶之，况求利平？故天王使人求赙，隐三年经，武氏子来求赙。求金，文九年经，毛伯来求金。皆为大恶而书。今直使人也，亲自求之，是为甚恶，讥。讥字为句。何故言观鱼，犹言观社也，皆讳大恶之辞也。”庄二十三年经，夏，公如齐观社。注：观社者，观祭法。讳淫，夫不斥言其好利，而以观鱼言之，与不斥言其淫，而以观社言之，虽皆讳，而实以见其恶之大也。据此，以君之嗜利为大恶。其贬绝之深，严于斧钺。《说苑》云：“周天子使家父毛伯求金于诸侯，《春秋》讥之。故天子好利，则诸侯贪。诸侯贪，则大夫鄙。大夫鄙，则庶人盗。上之变下，犹风之靡草也。故人为君者，明贵德而贱利，以导下，下之为恶，尚不可止。今隐公贪利，而身自至济上，以此化于国人，国人安得不解于义？言解散于义而不顾及之也。解于义而纵其欲，则灾害起，而臣下僻矣。”案僻者，邪僻。若晚世衰乱，百官肆行贪污，毫无人理，邪僻已极。此申述《繁露》之旨，至为深切。太史公曰：“余读孟子书，至梁惠王问‘何以利吾国’，未尝不废书而叹也。曰：嗟乎！利诚乱之始也。夫子罕言利，常防其源也。故曰：’放于利而行，多怨。’自天子至于庶人，好利之弊，何以异哉？”案史公闻董子之学，故于义利之辨甚严。前乎董子而深辨义利者，莫如孟子。可见《公羊》之学，与孟子同出孔门。后来宋、明诸师，皆以义利，为人禽之分。弃义而专私利者，是为禽兽。超乎利而笃于义者，乃克尽人道。朱子注《孟子》《梁惠王》曰：“仁义根于人心之固有，天理之公也。利心生于物我之相形，人欲之私也。循天理，则不求利而自无不利。徇人欲，则求利未得，而害已随之。如晚世官吏贪污者，既自丧其人格，而同于禽兽，又陷其族类于危亡。又如凶猘之徒，欲逞野心，而煽惑其群众，以侵夺弱国为务，卒以此自毁。所谓毫厘之差，千里之谬。此孟子之书，所以造端托始之深意。”朱子此解，判明义利，极深极微。善发《春秋》之蕴，学者非反己体会，则亦不能知其言之切也。</p>
<p>夫惟先义而后利者，则能敦诚信而远欺诈。《繁露》《楚庄王》曰：“《春秋》尊礼而重信。信重于地，礼尊于身。何以知其然也？宋伯姬疑失礼，而宁死于火。齐桓公疑失信，而愿亏其地。《春秋》贤而举之。”又《对胶西王》曰：“《春秋》之义，贵信而贱诈。诈人而胜之，虽有功，君子弗为也。”桓三年夏，齐侯卫侯胥命于蒲传曰：“胥命者何？相命也。何言乎相命？近正也。此其为近正奈何。古者不盟，结言而退。”宣十五年，夏五月，宋人及楚人平。《传》曰：“外平不书，此何以书？大其平乎己也。何大其平乎己？庄王围宋，军有七日之粮耳。尽此不胜，将去而归耳。于是使司马子反乘堙而窥宋城。宋华元亦乘堙而见之。司马子反曰：’子之国何如？’华元曰：’惫矣。’曰：’何如？’曰：’易子而食之，析骸而炊之。’司马子反曰：’甚矣惫。虽然，吾闻之也，围者拑马而抹之，使肥者应客。是何子之情也？’华元曰：’吾闻之，君子见人之厄则矜之，小人见人之厄则幸之。吾见子之君子也，是以告情于子也。’司马子反曰：’诺，勉之矣。吾军亦有七日之粮耳。揖而去之。反于庄王，云云。庄王曰：’嘻，甚矣惫。虽然，吾今取此，然后归耳。’司马子反曰：’不可。臣已告之矣。军有七日之粮耳。’庄王怒曰：’吾使子往视之，曷为告之？’司马子反曰：’以区区之宋，犹有不欺之臣。可以楚而无乎？是以告之也。’庄王曰：’诺，舍而止。虽然，吾犹取此，然后归耳。’子反曰：’王请处此，臣请归耳。’王曰：’子去我而归，吾孰与处乎此？吾亦从子而归耳。引师而去之。’故君子大其平乎己也。”案此一事，可见中华民族之伟大，华元之不欺固未易，而子反之诚尤难。庄王与诸将士，足以取人之国，乃舍而不取。其让德尤高矣。今之列强，习于兽性狂噬，焉得有此伟度。</p>
<p>先义后利者，能守礼让而抑侵夺。襄三十年，五月甲午，宋灾。伯姬卒。秋七月，叔弓如宋，葬宋共姬。《传》曰：“宋灾，伯姬卒焉，其称谥何？贤也。何贤尔？宋灾，伯姬存焉。有司复曰：火至矣，请出。伯姬曰：不可。吾闻之也，妇人夜出，不见傅、母不下堂。傅至矣，母未至也。逮乎火而死。”《淮南子》《泰族训》曰：“宋伯姬座烧而死，《春秋》大之。取其不逾礼而行也。”襄十九年，晋士丐帅师侵齐，至谷。闻齐侯卒，乃还。《传》曰：“还者何？善辞也。何善尔？大其不伐丧也。”庄二十三年，荆人来聘。《传》曰：“荆何以称人？始来聘也。”何注云：“《春秋》王鲁因其始来聘，明夷狄能慕王化，修聘礼，受正朔者，当进之。故使称人也。”桓二年，夏四月，取郜大鼎于宋。戊申，纳于太庙。《传》曰：“何以书？讥。何讥尔？遂乱受赂，纳于太庙，非礼也。”以上所引，如个人当生死之交，守礼不渝。国际上征伐与交涉等事，亦各有礼而不可犯。举此数事，可见其概。至《春秋》之恶侵夺，则随在可见。如隐二年，无骇帅师入极。《傅》曰：“无骇者何？展无骇也。何以不氏？贬。曷为贬？疾始灭也。”案极者，杜云附庸小国。鲁人灭极，《春秋》讳之而言入。实夺极国而有之也。故无骇不氏者，贬疾其始灭人国，为大恶也。</p>
<p>先义后利者，先自正而后责人。僖九年，九月戊辰，诸侯盟于葵邱。傅曰：“桓之盟，不日。此何以日？危之也。何危尔？贯泽之会，桓公有忧中国之心。不召而至者，江人黄人也。葵邱之会，桓公震而矜之，叛者九国。”据此，则己不自正，未可责人之我从也。《繁露》《仁义法》曰：“《春秋》之所治，人与我也。所以治人与我者，仁与义也。以仁安人，以义正我。故仁之为言人也。义之为言我也。是故《春秋》为仁义法。仁之法在爱人，不在爱我。义之法在正我，不在正人。我不自正，虽能正人，弗予为义。人不被其爱，虽厚自爱，不予为仁。昔者楚灵王讨蔡、陈之贼，齐桓公执袁涛涂之罪，非不能正人也，然而《春秋》不予，不得为义者，我不正也。夫我无之，求诸人。我有之，而非诸人。人之所不能受也。其理达矣。何可为义？”据此，则责人必先正己。如今者吾国素无侵略野心，故可击倭寇也。若己不正，虽暂胜人，终必有击之者。此皆《春秋》之明训《洪范》，而惟上义轻利者，能服行之也。服者，服习。夫万善同于崇义，而万恶出于私利。义利之辨不明，好尚不正，而欲世臻上理，其何可能？《春秋》辨义利，其传在公羊、孟子，公羊高，亲受子夏。孟子之学，多与公羊同。盖孔子没后，七十子之徒言《春秋》者，同禀圣言，未始有异。故孟子虽受业子思之门人，而其所得于《春秋》者，亦与公羊氏之传相合也。以逮董生。《繁露》《对胶西王》云：“仲尼之门，五尺之童子，言羞称五伯。五伯假仁义而实嗜利故也。”此其同于孟子者。但其言性，则近孙卿。董生虽为《公羊春秋》之学，而于《春秋》之元，犹未能反己实体之。殆以万有之大源为外在者耳。董生与孙卿，皆非真见本原，但孙之言礼，董之辨义利，而皆不违孟子，而确守《春秋》之旨也。程、朱、陆、王，皆承此一脉。宋、明诸儒，其为学皆严于义利之辨，此不可忽。天下万世之为治者，由乎义，则人极立，王道行，王道者，仁道之名。太和成。太和即世界大同。弃公义而争私利，则人失其性，伯术行，而其极至于兽性炽，人类将自毁，此二途，不可不慎也。</p>
<p>或有难曰：“《春秋》恶言利，将毋使人类陷于贫穷乎？”答曰：汝不解《春秋》义也。孔子系易，言智周万物，与备物致用，立成器为天下利，前已言之矣。岂以贫穷不利为治道耶？夫明物备物，不明乎物理，则不足以用物，是物不得备于我也。故明物而后能备物。丰天下之财，厚斯民之生者，此乃天下大公之道。其利不以私，是即《春秋》之所谓义。前云利之用得其正者，即利亦是义。非私利之利也。《春秋》所恶之利，私利也。私利者，以己与人相形，而以利私己。以其国与他国相形，而以利私己国。以其族与他族相形，而以利私己族。族者，具云种族。皆谓之私利。私利，即仁义之心不存，而人生之目的，只是财利而已。易言之，即人生已变为财利，而实无生命或精神可言也。是故但言利，而以之与义对举者，则此利字，不待加私之言以别之，而固已知此利字只是财利之目，而为人之所蔽于私欲，以殉没于其中者也。利之用不得其正，即与义相违，故《春秋》以为大戒。</p>
<p>《春秋》立三世义，与《易》之《鼎》《革》二卦，互相发明。革，去故也。鼎，取新也。《系辞传》曰：“变动不居。”此虽言天化，天谓宇宙本体。天化者，犹云本体之流行。而人治实准之。三世义者，明治道贵随时去故取新，度制久而不适于群变，凡社会之一切组织，与政制，及其风俗习惯等等成为定型者，可通名度制。群变万端，前进无已。而过去已敝之度制，必不可执之以应方兴之变。故宜随时变易，以有功也。善变，故有其功。不善变则敝，何功之有？易曰：日新之谓盛德。富有之谓大业。乘时兴变，故德业富有日新而无穷也。三世者，通万世无穷之变，而酌其大齐。假说三世，实不可泥执三世之言，而谓万古只此三变也。譬如一人之变，析以少壮老三期，亦只大段作如是说。其实，吾人之心灵与体质任何方面，固无一瞬一息不在变迁中也。但酌其大齐，不妨假说三期。《春秋》张三世，义亦犹是。孟子称孔子为圣之时，盖谓其能随时善创，不狃故常耳。但谈变者，有二义宜知。一曰，仁义以立本。仁义，真常也。《春秋》之元也。《易》以乾元为仁，前文屡言之。而此以仁义并为元者。盖仁统万德，或单言仁，或连义而言，均无不可。万变皆真常之发现，故变而莫不有则。每一段改革，即是一段创造。改革与创造，实只一事，而从二方面分言之，其改革时，正是其创造时。若只革旧，而不足言创新，则是颠倒以事破坏，何可尸改革之名乎？当其改故创新之际，必有实而非伪。袭革新之名，无革新之实，虚伪骗诈，是乱亡也，非能变也。必有序而非乱。凡百更张，自有先后缓急之序。若凌杂丛错，则政俗皆无正执，而危亡随之，非能变也。万变贞于仁义，即变原于不变。仁义真常之道，曰不变。不变而变，仁义，不变也。而其为用无穷，故随时兴变，皆仁义之妙用。是以改故而无所滞碍。创新而无有穷竭，人治所以同天化也。《春秋》以桓、文能忧中国，抑侵略，而美之。以楚庄能用夏变夷，而进之。《繁露》《观德》云：“《春秋》常辞，夷狄不得与中国为礼。至邲之战，夷狄反道。中国不得与夷狄为礼，避楚庄也。”以宋襄不厄人，而贵之。《繁露》俞序云：故善宋襄公不厄人，不由其道而胜，不如由其道而取。春秋贵之。将以变习俗而成王化也。此皆借桓、文之事，桓、文为五伯之首，故举桓、文，即赅其余。以明仁义为真常之道，桓、文虽非真行仁义者，然其事近乎仁义。故《春秋》借之，以明仁义为不可违反之常道。通三世之万变不穷，而皆以仁义为礼。昔之强秦，今之德、倭，皆尝以暴力，刍狗万物，亦可谓天地间之巨变矣。然皆狂风不终朝，骤雨不终曰，则其变也，无仁义以为体，毕竟不足以言变。徒扰乱一时耳。今后有效德、倭之尤者，其终亦必如德、倭。贾谊论秦之亡曰：仁义不施。可谓千古殷鉴。然扰乱终于速灭，且将由此而使人群为正当之变更，则可以征仁义之恒不息，而为真常之道。所以为万变之源也。世之谋变革，而不本于仁义者，何可迷而不悟。二曰，变者，改故创新。宜治时，而不贵因时。后儒言治，大抵以因时为贵。因者，老氏之道也。顺应自然以为功，静以俟几，而非动以创化者也。因应之道，未始无得，然其流至于任天而废人。习苟偷而惮改造，则不胜其弊矣。方正学作《汉高帝论》。但举一事言之。即高帝初定天下，已定都洛阳，闻刘敬一言，即时驱车长安，绝不迟延瞬息。其废既定之策也，既毫不费力，而新立百年大计，亦毫不费事。以此而观高帝，其高也至矣。夫刘敬尔时本一车夫之微耳，而帝纳其言，如是之明且勇，不以其微贱而忽之也。盖惟富于创造力量，故择善易，而行之也猛。今之人，浑是一团昏惰习气，如下等动物，绝无创造力量。故怙其过失，而无择善之明，行善之勇。世运衰微，由来者渐矣。王船山《春秋世论》曰：“太上治时，其次先时，其次因时，最下亟违乎时。亟违乎时，亡之疾矣。治时者，时然而弗然。消息乎己，以匡时者也。”案如今之列强，竞尚侵略。有能本仁义而抑侵略者，则是奉元以治时也。又如学术思想之偏邪浅薄，宣深穷理道之真以矫之，亦治时者也。先时者，时将然而导之。先时之所宗者也。案如今者世界大战，由诸侵略者以独裁主义，拑束民众，而造成人类自毁之祸。今侵略者已惨败，则自由主义将代之而兴。有先时之识者，察其几而导之，无不利。因时者，时然，而不得不然。从乎时以自免，而亦免矣。案如今者盟国之相结合以抗侵略，此时然而不得不然者也。从乎时以免患，而遂亦免患，因之效也。亟违时者，时未为得，而我更加失焉。案如吾国今者值强敌狡焉思逞之世，此时未为得也。而吾之众志不伸，群力尽萎，内治无可言，是更加失也。夫时方不利，宜令众志得伸，群力得奋，方可内自正以治外，《春秋》之道也。今时当自振，而不知所以振，故亟违时。或托之美名以自文，适自捐也。按政乱，则国式微，而无以自持，必将假美名以自文。如春秋时，鲁、僖扬颂声，吾国人今日尚宣传，皆是也。夫时危，则莫急于务实。而更虚美自文，此违时之甚者，凶可知已。船山所云，盖得于《春秋》者甚深。《春秋》务正始，盖贵治时。治时者，勇于自创，以拯天下于昏迷。主动而不为被动，此刚健之极。诚明交尽，故每突变而无不利也。斯宾塞尔有言：群俗可移，期之以渐。此主渐变也。然世运常有突变，不由乎渐。老氏不敢为天下先，彼主因时故也。《易》曰：开物成务，则先时而开通万物，正是先天下也。先天下者，突变之谓也。</p>
<p>三世治法，其略有可言者。据乱世，治起衰乱之中，人民之智、德、力未进也。其时，天下不可无君主。及民品渐高，即智、德、力三者俱日进。将进至升平世。则君主制度，虽犹不废，然已改定其职位，仅为百官之长，而失去其至尊无上之意义。其权力即受限制，而不得恣意横行于上。至升平之治愈进，则国之主权，全操于民众。而君主但拥虚位，虽尊宠之至极，而只如偶像，为群众所具瞻而已。及进太平，则君位殆全废，而任公共事业者，一由乎选举，此君权脱变之大略也。</p>
<p>《礼记》《礼运》曰：“今大道既隐，案隐，不明也。天下为家，案古者天子与诸侯，传位于子或弟。是以天下为其一家之产也。各亲其亲，各子其子。《正义》曰：君以天位为家，故天下民众，各亲亲而子子也。货力为己，案人各藏货财以为身，其出力亦赡己而已，公共观念未发达。大人世及以为礼。案天子诸侯之位，皆由一家世有之。城郭沟池以为固。郑注：盗贼繁多，为此以服之也。礼义以为纪，以正君臣，以笃父子，以睦兄弟，以和夫妇，以设制度。郑注：设为宫室，衣服、车旗、饮食、上下、贵贱之制度。以立田里，郑注：田，种谷稼之所。里，居宅之地。以贤勇知。郑注：贵贱异品。贤，犹崇重也。以功为己。案有功则受赏于朝，亦以为己。故谋用是作，国与国，皆以计谋相侵夺。一国之内，众庶亦每互相谋害，赖有法以治之。而兵由此起。兵者，所用以内平盗贼，外御敌国也。禹、汤、文、武、成王、周公，由此其选也。此者，指上所云之世。选，谓其治道特异。此六君子者，未有不谨于礼者也。以着其义，《正义》：着，明也。义，宜也。民有失所，则用礼，明裁断之使得其宜也。以考其信。考，成也。民有相欺，则用礼，成之使信也。著有过，着，亦明也。过，罪也。民有罪，则用礼，明之使知愧也。刑仁，民有仁者，用礼赏之，使为人型范也。讲让。民有争夺者，用礼，与民讲说之，使推让也。示民有常，以礼，行上之五德。是示民为常法也。以上，皆郑注。如有不由此者，在势者去。郑注：势，位也。去，罪退之也。在位者，民之表率。民不由礼，必在位者未身教之。故罪退在位者。众以为殃。民有不由礼者，则众皆知其将有祸殃也。如此，则其时之天下，皆谨于礼可知。是谓小康。”详《礼运》此文，即公羊家所谓治化起于衰乱之中。而禹、汤等六君子，以圣德而领导天下之民，使由于礼义，成其小康。将由此而离据乱进升平。凡《春秋》之大义，多就小康治法而言。故采求毫毛之善，贬纤介之恶，拨乱世反之正。人道浃，王道备，所以检押靡薄之俗者，悉其密致。王者欲致世升平，不得不如是。</p>
<p>据乱世有君，以其为民众之领导，不可不尊也。升平世，民品已大进。而未至天下之人人有士君子之行。则犹未可废君也。然民质既优，则民众皆有自主自治之权，不当使君主专制于上，故君之号虽如故，而其职位，视前已截然迥异。《春秋》成八年，秋七月，天子使召伯来锡公命经。秋七月云云，皆经文也。故置经字。何氏注：“天子者，爵称也。”孔疏：“《春秋》称天王者二十五，称王者六，称天子者一。”即此事是也。《谷梁传》曰：“天子，何也？曰：见一称也。”范注：“天子，天王，王者之通称。”自此以上，未有言天子者。今言天子，是更见一称。其义以称天子，与称王及天王者同。惟左《疏》引贾逵云：“诸夏称天王，畿内曰王，夷狄曰天子。”据贾逵说，王与天王及天子三号，虽同为大君之称。言大君，以别于列国之君。列国之君，谓之诸侯。而此三号，实因所对故异。对京师臣民而称王，以亲近故。对诸夏列国称天王，以稍疏远，而明其尊极，以临之也。对夷狄称天子，夷狄不识尊极之理，唯知畏天，故举天子威之也。许慎、服虔并依此说。《独断》云：“王者，圻内之所称。王有天下，故称王。天王者，诸夏之所称。天下之所归往，故称天王。天子者，夷狄之所称。父天母地，故称天子。”此亦同贾逵说。总之，左氏家不以天子为爵称。《谷梁》于此，亦同左氏。独《公羊》家以天子为爵称。此一问题，关系重大。惜乎《公羊》家自何邵公以来，未能发明。邵公只存此义，而未有阐发。左邱明本史学，不传《春秋》。说见前。《谷梁》出《公羊》后，而尽弃孔子之微言，说见前。但作史评而已。昔尝与蔡孑民先生谈《公》、《谷》。孑翁谓皆史评。余曰：《谷梁》实是史评。若《公羊》，确是借事明义。其字里行间，实含蕴有极高远幽深之政治哲理。而足以范围天地，曲成万物，尽未来际，无有能外之者。岂可以史评视之。故《左》、《谷》不以天子为爵称，自据史实而言之。《公羊》说天子为爵称，乃承孔子创作之义，本非历史事实也。余尝以《易》、《春秋》二经，皆宣圣亲作，二经相为表裹。言《春秋》者不征之《易》，必难通其微旨。《易干凿度》云：“孔子曰：‘《易》有君人五号也。案此言《易》书之中，其言君人者之号有五。帝者，天称也。案称天曰上帝。而大君之号亦为帝。是用天之称，明其尊极也。王者，美行也。天子者，爵称也。大君者，与上行异也。郑注：《临卦》之九二，有中和美异之行，应于九五。故百姓欲其与上为大君也。大人者，圣明德备也，变文以著名。题德以别操。’”据此，以天子为爵称，不同左氏说。《易》孟氏京氏俱说《易》有君人五号。帝，天称，一也。王，美称，二也。天子，爵号，三也。大君，兴盛行异，四也。大人者，圣人德备，五也。此与《易干凿度》同。故以易说与《春秋》《公羊》家言互证。可知天子为爵号，实孔子之创说也。《繁露》《顺命》曰“故德侔天地者皇，天佑而子之，号称天子。其次有五等之爵以尊之”云云。夫曰其次有五等之爵，即影显天子之爵，为第一等。影显者，文在于此，而义亦显于彼也。此与孟子所说大同。北宫锜问周室班爵禄之制于孟子。朱注：班是列其等次。孟子曰“其详不可得闻也。诸侯恶其害己也，而皆去其籍。然而轲也，尝闻其略也。天子一位，公一位，侯一位，伯一位，子男同一位，凡五等也”云云。后略。据孟子此文，既云诸侯毁去周室班爵禄之典籍，其详已不可得闻，而复曰尝闻其略云云，以答北宫之问。盖孟子所言者，本非周制。而实本其所私淑于孔子之《春秋》说，以语北宫，而冀其能弘斯义耳。董子《春秋繁露》以天子为爵称，其说适与孟子相同。孟子本深于《春秋》者。其书盖以孔子作《春秋》，为乱后之一治。观其答北宫之语，与其民为贵之主张，国之主权，操之民众。人各自主自治，而大君不敢独裁于上，故曰民为贵。原为一致。民贵，故天子有爵，与百官之有爵无异。不过其爵居第一位，为百官之首长而已。下士不解圣制，乃妄援古《周礼》说天子无爵。同号于天，何爵之有？不知《周礼》盖有左氏之徒所窜乱。刘歆有所窜乱无疑。若从《周礼》大体衡之，固犹是《春秋》升平治法，将以驯至太平，何至与公羊天子为爵称之义相反乎？考订经籍，须得其旨要。则后人稍有窜乱处，亦不辨自明。或复问曰：“诚如公羊义，天子仅为百官之长，无复如从前至尊无上之义。而《易》举其五号，仍存天称何也？”一号曰帝，是天称也。答曰：太史公云：《春秋》贬天子，退诸侯，此明升平世，君主之权力既已减削，无可为恶。故存其大号，以示优崇。且自有国以来，人民对君主之信念甚深。今治进升平，君权虽受限制，而仍其尊称，以为群情信仰所系，是乃无用之用，其用益大也。</p>
<p>升平日进，人民自主自治之权能曰高。君主但拥虚号而已。今称英国为虚君共和之制，盖《春秋》之理想，实现于彼矣。《繁露》《离合根》曰：“故为人主者，以无为为道，以不私为宝。案无为则虚寄耳，虚寄于天下之上，自无私系。立无为之位，而乘备具之官，自中央以至地方政区，百官无不备，而各司其职，各治其事。足不动，而相者导进。口不自言，而傧者赞辞。心不自虑，而群臣效当。故莫见其为之，而功成矣。”据此所云立无为之位，则君主只虚寄于天下之上可知已。</p>
<p>世近太平，虚君将废，而犹有存三统之说，使民群信仰有所系也。三统者何？《繁露》《三代改制质文》曰：“《春秋》作新王之事，绌夏，亲周，故宋。”庄二十七年杞伯来朝。经何氏注：杞夏后，不称公者，春秋黜杞，新周，而故宋。按新当为亲。以春秋当新王，案统之为言，宗也，一也。言其统一天下众志，而为天下之所共宗也。统以三，春秋当新王，一也。仲尼祖述尧、舜，宪章文、武，周之道为《春秋》所直接，故亲周，二也。宋者商后，商汤承尧、舜、禹之道，而传至于周。以逮春秋，故亲周而不得不上及商。是以故宋，三也。故者，述古之词。《春秋》推原所本，由周而溯宋先王，则已古矣，故曰故宋。三统原是一统，一者仁也。《春秋》始于元，元即仁。虽随世改制，而皆本仁以为治。治起于据乱之中，用仁道也。驯至太平，治制当屡变，要皆本于仁以行之。春秋当新王，即以仁道统天下也。由春秋而上溯周之文、武，亦以仁道统天下也。又上推宋之先王成汤，亦以仁道统天下也。故《春秋》以仁垂统，而又推其统之所承，于是而亲周，而故宋。明春秋之统，绍于周先王，周之统又绍于宋先王，依次相承，假说三统。其实，一以仁为统而已。仁道，真常也，不可易也。所以通三世之万变，而皆不失其正者，仁为之本故也。故曰三统实是一统，一者，仁也。或曰：“杞之先王大禹，宋先王成汤之统所自承也。《春秋》何故黜杞乎？《春秋》黜退杞，不称公，知其不复有继统义也。此设难。答曰：新王之统，承之于周，新王谓春秋。周承之宋先王汤，汤承之杞先王大禹，乃至尧、舜诸帝。中华开基自五帝，五帝皆以仁道统天下也。孔子祖述尧、舜，盖以尧、舜能集诸帝之大成耳，故祖述二帝，而已摄其余矣。此在《孟子》、《中庸》均言之。《中庸》言仲尼祖述尧、舜，而不及禹，避辞费也。盖举尧、舜，则已摄禹矣。今叙统，由春秋而上，止于周、宋。而黜夏者，举近以摄远也。春秋视周最近，故存周统以亲之。商为周统之所自承，视夏犹较近。故于宋存商统。凡以著《春秋》新王之统，有所承受。盖仁道自古迄今，未尝一日绝于天下也。然叙统至商，则其数已足。由春秋而周而商，逆数之，而说为三统。三者多数。商虽较近，而已故矣。故叙统至宋而止。宋，商后也。存商统，则夏禹以上，皆在所摄。故以春秋之统，继周、宋为三也。中华民族，自昔历圣相承，皆以仁道统天下。仁者，生生不息也，厚爱也。厚者，形容词。万物虽有相反，然实以反而成其和同。和同者，爱至厚也。物之本性只是爱，所以生生也。虚寂也。无恶也，无迷乱也，故云虚寂。健以动也。无有停滞，故云健动。以上皆形容仁体之德。大地万物皆依仁体而生，吾人之本性，即此仁体。但拘于形骸，蔽于私欲，则人乃成为顽物，而不获全其本有之仁体。然人能反而求之，则仁体未尝不在。如前述阳明《大学问》，学者试反而体之自见。从上圣哲，以求仁为学，即以行仁为治。天下之人人，皆能保任其本有之仁体，而无蔽于私欲，则皆有天地万物一体之量。有天地万物一体之量，则其共同生活之组织，与一切施为，皆从物我一体处着想。自无有私其一身或一国家一族类者。而国内之阶级，乃至国与国，种与种之界畛，早已不存。全人类共同生活之一切机构，皆基于均平之原则而成立。譬如人体各部，皆平衡发展，无有一部偏枯，累及全体之患。是乃以仁心而行仁政也。始于己立立人，己达达人。立、达，并见前。极于位天地，育万物。而仁道始成，即仁体全显。《春秋》以元统天，元者，仁也。仁道至大。此大不与小对，乃绝待之辞也。无量诸天，乃至尽未来际，无量众生，皆仁道为之统驭。至哉仁也！春秋作新王之事，此承周、宋先王，皆以仁道垂统，但依行仁之人，而说三统。宋先王成汤，周先王文、武，皆行仁之人也。孔子作《春秋》，为素王，即行仁之人。其实，三统，一于仁而已矣。自素王殁后，夷狄盗贼横行中土，已二千数百年。晚世列强，皆以凶狡狂噬，迷失仁道，而有人类自毁之忧。然则三统其绝乎？此亦不然。濂、洛、关、闽，金溪、姚江、昆山、衡阳，固犹延一线之绪。今有为理学者，妄议顾亭林先生为未见道。亭林于本原处，所造殊浅。然其平生之学，注重实用。孜孜以开万世之太平为己任，其愿力宏，其气魄大，其勇毅无所馁，庶几方正学笃信王道可行于后世之志矣。真仁人也。迂陋之托于理学者，何足知亭林。方正学不别举者，盖已摄于程、朱派下也。仁道未尝绝也。今世虽不淑，而斯统未坠。上天启予小子以一隙之明，勉思大统，虽甚不肖，又何敢让焉？</p>
<p>世进太平，天下之人人，有士君子之行。此《春秋繁露》说也。士君子之行云何？《礼记》《表记》云：子曰：“案子谓孔子，下皆仿此。君子庄敬日强，安肆日偷。郑注：肆，犹放恣也。偷，苟且也。君子不以一日使其躬儳焉如不终日。”案儳焉，生命垂尽之貌。如不终日，言精神惰散，如死期促近，不能终竟一日也。一般人，中无所存，其日常大概如此，惟君子不然。又，子曰：“仁之难成久矣，唯君子能之。郑注：言能成仁道者少也。是故君子不以其所能者病人，能，谓知识技能也，下同。己之所能，用以辅人之所不及，而无自私与自矜之心，是不病人。不以人之所不能者，愧人。”天下之人人，各有所能，有所不能。小人每于人之所能而忽之，于人之所不能而咎之。此人与人之间，所以难相安也。君子则不然，愧者，咎尤之或轻之也。又，子言之：“君子之所谓义者，贵贱皆有事于天下。案贵贱以事言。贱者，如烦琐劳役。贵者，若受公众委任，持重居要之类。天下事无论贵贱，君子处之，必无所简择，而为天下事其事。所以然者，人之在天下，当各尽其力，为众服勤，不可一日偷安苟逸，无所酬答于天下也。天子亲耕，粢盛秬鬯，以事上帝。”案当据乱世，天子至尊。及升平世，则天子有亲耕之义。耕，贱役也，天子须亲操之。是时天子与平民等，故不能不劳而食。又，“是故君子恭俭以求役仁，案自持以恭，不敢侮狎于人。自持以俭，不敢侵夺于人。君子如此，所以抑私欲而尽力于仁也。役者，尽力之谓。信让以求役礼。案不信则伪，不让则争。不自尚其事，案博学而不自炫，多能而不自矜。有功而不自伐，积德行仁而犹惧寡过未能。皆不自尚其事也。不自尊其身。”案自尊其身，则万恶之本也。不自尊其身，则万善之源也。佛家千言万语，不外破我执。我执，儒者谓之己私，即此云自尊其身是也。又，子曰：“无欲而好仁者，案此中仁字，非谓仁体，乃就仁体之发用处而言。如一切爱人利人之事，皆仁体之发用也。好仁，谓好作爱人利人之事。其好之也，乃从其仁心自然之流露，非有所私欲而然。是无欲而好仁也。仁心亦云仁体。有以私欲而好仁者，如沾誉而行仁者之事，或以仁待人而期人之我报，皆是也。无畏而恶不仁者，案凡人之畏不仁者，皆有所畏。或畏刑戮，或畏清议，而因以不仁之事为可恶。是其恶不仁，非出于内在之自觉，乃慑于外力而然也。内在之自觉，亦谓仁体。惟无畏而恶不仁，方是仁体之明，不容自昧处。天下一人而已矣。案好仁恶不仁，皆不杂于私欲，是则浑然与万物同体。其视天下人，直若一人，未始分彼此也。是故君子议道自己，案君子谋议庶事，求其合道，必自己实践之。而置法以民。”君子若为社会设置共守之法，必由民众之共公意力制定之。此语已涵民主与法治精神，惜汉后儒者不悟。又，子曰：“仁之为器重，案仁者，万物之元，人生之本，人失之，则亡其所以为人。故云其为器重。其为道远。《正义》曰：以广博覆物，是为道远也。举者莫能胜也。案重故举之莫胜。行者莫能致也。案远故行莫能致。取数多者仁也。《正义》：言利益于物，取数最多者仁也。案体仁以益物，则益物之数自多。不能体仁，即自私而已，何能益物乎？夫勉于仁者，不亦难乎？是故君子以义度人，则难为人。以人望人，则贤者可知已矣。”案以义度人者，以至高之义，严责于人。则人皆难如吾之所求，故云难为人。以人望人者，因人之所能及者，而望其日进乎善。则人皆易副吾之望，可知此为贤者之用心也。又，子曰：“子不以辞尽人，《正义》：言君子与人交，必须验行。不得以其言辞之善，谓行之尽善。故天下有道，则行有枝叶。案行有枝叶，谓行之茂也。天下无道，则辞有枝叶。”案辞有枝叶，谓文辞务虚华也。又，子曰：“君子不以色亲人。情疏而貌亲，在小人则穿窬之盗也欤？”《正义》：君子不以虚伪善色，诈亲于人。言情疏貌亲，心不悫实，恒畏于人，则穿窬之盗也。子曰：“情欲信，辞欲巧。”郑注：巧，谓顺而说也。《正义》：君子情貌欲得信实，言辞欲得和顺，不达逆于理，与巧言今色者异也。子曰：“王言如丝，其出如纶。《释文》：纶，绶也。案此谓言虽微，及其发出于外，影响甚大也。王言如纶，其出如綍。《释文》；綍作绋。大索。准上可知。故大人不倡游言。案游言，谓浮浅混乱之言。不出于实得，不见有义蕴，不曾具条理。凡衰世之倡言者，皆如是。可言也，不可行，君子弗言也。高美之言，可出诸口。而度吾人之力不可行，则宁弗言。为其犯言不愿行之咎也。可行也，不可言，君子弗行也。”偏畸之行，虽可行，而不可以风示众庶，则君子必不行也。君子履中和，不贵畸行也。详上所述，则所谓士君子之行，大端可见。群经言士君子之德者，不可胜穷。然如上所举，已足贯穿一切义，故不备述。盖庄敬日强以畜德，庄敬即不昏惰，不悠忽，不放恣，精神凝聚专一。故日进于刚健强盛，常创新不息。体仁同物以复性。体仁之体，谓体认之也。体认吾所本有之仁体，而保任勿失。便证知天地万物皆吾同体，无自他之隔。如是，则超越小己，而复吾浑全之本性矣。好恶发于天真，天真故无私欲之杂，而人人相与于太和之中。言行必求相顾。言行不欺，故人人相乐于真实之宇。人各为天下事其事，不见有可贵事而起欣。不见有可贱事而起厌，惟各勤其职，而皆有佳趣。必人人如此，世乃太平。人各出其能，以互相济。君子不以其所能者病人，盖尽所能，以与人相济，而无自矜也。不以人之所不能者愧人，盖取人之所能，而以辅己之所不能也。则我于彼之不能，无所愧咎。人亦于我之不能，无所愧咎也。人各有能，有不能，互相济，则如百骸之在一身。各如其分，而无不足。各如其分之所应得，则彼此无不均之患，而人道太和。盖所谓士君子之行者，虽万德纯备，难以具称，而握其体要，略如上述。夫万行本乎仁，立乎强，归乎中和。中，无私也。无私，故同己于物。而物我无间，即贪嗔不作，故太和。士君子之行，如是而已。天下之人人皆如是，则大同之基已固，而太平之运日新。何事以世间为罪恶薮，悼众生沦生死海，将求趣涅槃，如佛氏之所为哉？何事至此为句。《春秋》其至矣。现代言治者，徒知注意经济条件，与社会结构之改造，而于宇宙人生之本原，漫不穷究，其视人类，直同鸟兽，不复知有内在之生活源泉，此中内字，并非与外字为对待之词。内不与外对，而乃曰内者，防人之误求诸外耳。生活源泉，其充盈于吾身之内者，亦即遍在天地万物。是乃遍为万有实体，而渊兮无待者也。无以名之，名曰仁体。今人既自视同鸟兽，故不能反识内在之生活源泉，习于物化故也。不复有自我之真觉。此中自我，即谓仁体。是乃泊然至寂，炯然至明，所以应万感而起万事者，是非善恶吉凶之几，恒自明而不昧。虽私欲朋兴，而此至明不容昧者，终未尝不在。如云务四塞，而太阳自存也。仁体之明，是云真觉。凡人不务反己，便亡失真我，无有真觉。但上文吉凶二字以理言，善与是，皆当理之名，皆谓之吉。恶与非，皆不当理之名，皆谓之凶。故吉凶二词，不同世间所云祸福。而吉自得福，凶自招祸。理实如此，无或爽者。则求其有高尚纯美之行，如所谓士君子之行者，固决不可得。而人人惟挟私智，机巧变诈之智曰私智。伏杀机，以相交涉。盟好之辞，屡播而动听。侵夺之事，厉行而无惭。弱者献媚，图旦夕之安。强者逞欲，忘殷鉴之戒。修罗之技弥多，修罗，魔也。蛮触之争奚止？圣学不修，人极不立。吾于斯世，有余恫焉。</p>
<p>夫教化修，人皆全其所性之正。全犹复也。而免于狂迷之行，此治本也。然亦必改造社会结构，使与大同世界相适应。而太平之治始成。《礼记》，《礼运》孔子曰：“大道之行也，天下为公。”案此言天下为一家，全人类若一体。故一切共同生活之组织，皆本天下人之公共意力以为之。无有一人得参私意于其间者。又曰：“选贤与能，讲信修睦。”案大同之世，国界观念，虽已破除，但其时全地球上，当划分为无数自治区，亦云治区。各治区之疆域，大概依地势之便利，与气候之相近，而划分之。凡分区，必依其疆域大小，设为定制。均归一律，不可有特别过大之区。凡地势与气候虽相同，而地域过大，不宜仅划为一区者，则宜酌为析区，使其大小合于定制。夫所以分为众多自治区者，因共同生活之便利，不得不有各治区之组织。而此治区之意义，只是一种文化团体而已。为同居一地域内之民众，有共同之结构，得以表现其公共意力而已。此等治区之性质，其截然不同乎前此之国家者，一为对内无统治层级，二为对外不得利用之以为向外侵略之工具。所云只是一种文化团体者以此。每一治区，既有自治机构，则其间各部分执事者，必由区内群众公同选举贤能任之。任有定期，期满改选。决无有以少数人强奸民意，而委托事权于非类者。故曰选贤与能。或问：“治据乱之世，固须尚贤，至太平世，则人人之智德力宜跻平等，胡为尚贤耶？”答曰：人之气禀，不能齐一，虽太平世，不能谓人人之智德力皆平等也，只是其时一般社会之水平线远高乎从前。但此时社会内之各个分子，毕竟如十指之各有短长，无法齐一。小德大德，宏材偏长，亘古难齐。恶乎平等？尚贤之说，其可非乎？又世至大同，交通尽利，远近若一。其时全球之上，无量治区，共讲信义，互修睦亲，而无量治区之间，又必有联合之总机构，庶几全世界融通为一体，无麻木不仁之患。又曰：“故人不独亲其亲。”案此谓社会有养老院，奉养老者，一切费用，公家任之。子女时入而省亲。又曰：“不独子其子。”案此谓社会有慈幼院，教养儿童，其费用归公家担负，抑或酌收其父母之费，则视治区之计政，对人民之私有财产限制如何而后定。父母随时入院检视。又曰：“使老有所终。”案天下之老者，皆得赡养，终其余年。又曰：“壮有所用。”案人自幼小以至成年，皆由公家设置各级学校以教育之。人各随其资分，努力学业，而皆能成德，成材。故各以其长，效用于世。而无有暴弃不中用者。且治区之内，生产与文化各方面事业，极其众多。人才自无旷废也。又曰“幼有所长”。案世至升平，早已废除大家族制。至太平世，则人人皆有天下为一体之观念，无复有狭隘之个人主义。而共知有社会生活之乐。故幼孩即由公家设立之慈幼院抚育之，所以养其群性也。但慈幼院之设立，必酌其附近居民之数量，使居民距院不甚远。为父母者得随时入院顾复，而亲子之爱，不至疏淡。养老院亦准此例，为子女者，必时常入院，省侍父母。孝与慈乃一切道德之根芽，不可无以养之也。又曰：“矜寡孤独废疾者，皆有所养。”案无妇曰矜，无夫曰寡。幼而无父母曰孤。老而无子女曰独。及废疾之民，皆可悯惜。社会皆有以安养之，不使一夫不得其所。又曰：“男有分。”案天下之人人，各尽其职之所当为，各尽其能之所得为，各取其分之所应受，故曰有分。言男者，举男即摄女，非单就男子言之也。又曰：“女有归。”《正义》：“女谓嫁为归。”案太平世，一夫一妇之小家庭，必不容废。夫妇有别之义，无可变易。非独道德问题，杂交亦妨生理。又曰：“货恶其弃于地也，不必藏于己。”案一切财利资源，天然之产，极其丰富。必以人功开发之，制造之，而不可委弃于地。但财货者，天下人之所共有也。任何人不得据为一己之私有。故曰不必藏于己。然亦不妨许私人得有法定若干限度之财产。为其夫妇间成立小家庭，须于经济上由公家予以合法之独立储蓄故。然夫妇均死亡时，其财产全部归公。又曰：“力恶其不出于身也，不必为己。”案智识技能，总称智力。身手勤动，总称体力。故力之一言，包括智力体力二者。太平之世，人之智力弥高。其所发明与创作，愈多愈精。自然之神秘，启发无余，悉为吾人效用。是时需要体力者盖少，然人生必不可无劳作。一切事业，未可纯用机械而废四体之勤也。又世已太平，人将有乐于享受，而倦于用脑者，则文化将倒退，尤当以为大戒。故一人之身，智体二力，宜求并进，否则人类有退化之忧。故曰力恶其不出于身也。然人类自无始时来，长处衰乱之中，迷执小己，与物相竞。凡所以运其体力智力者，皆为小己之私利而已。虽有君子导之于礼，渐化其私，而致小康，进至升平。无奈其为己之私，积习甚深，不易拔除。及世进大同，人之为学，不仅驰于知能之域，乃有以超知能，而盛发其智慧。不仅明征万事万物之理则，乃深穷造化真源，而实证天地万物皆吾一体。人之脱然超悟至此，于是其智力体力之用，皆为众生之福利计，非为小己之私也。故曰不必为己。然众生为全体，而一己则全体之分，犹手足为全身之分也。全身利，而手足有不利乎？今之科学家发明战具，乃以其智力用之于为一己，及己之国家与族类，其所为终不出乎己。惨毒极，亦迷闇极矣。此非科学之咎，乃仅恃科学而不知更有穷本究元之学。所以有斯咎也。力恶其不出于身，而不必为己。则尽人皆士君子也，皆圣也，皆佛也。此世之所以太平欤？又曰：“是故谋闭而不兴。”案天下皆仁人，一心一德，更无有怀野心，兴奸谋者。又曰：“盗窃乱贼而不作。”案侵略他人或他群之财富与领土者，均谓之盗窃。逞兽欲，运奸谋，而祸天下者，均谓之乱贼。今德、倭虽败，而天下之为盗窃乱贼者，犹实繁有徒也。太平未卜何时也。又曰：“故外户而不闭，是谓大同。”案《礼运》此文，盖《春秋》太平之义。经七十子后学传授，而戴氏录之于此。《论语》《公冶长篇》：子路曰：“愿闻子之志。”子曰：“老者安之，案使天下之老者，皆有所养。朋友信之，旧注：朋友是同辈之人。案即天下人讲信修睦。少者怀之。”案即使天下之幼者，皆有所长。详此所云，与《礼运》之理想适合，但辞稍略耳。又子路曰：“愿车马、衣轻裘，与朋友共，敝之而无憾。”即货不必藏于己意思。颜渊曰：“愿无伐善，朱注：伐，夸也。善，谓有能。无施劳。”案施谓有功及人，便居功而自张大也。劳，谓有功。即力不必为己意思。凡人所以伐善施劳者，因人类自无始时来，其力皆以为己，故有能即自夸，有功即自张大。伐与施，正从为己之心发现，此心是万恶之根。若今世侵略者，祸及天下苍生，无非自伐其能，及欲为自己之国家立功，以自夸大而已。颜子愿无伐无施，便将为己之私克尽。程子曰：“子路、颜渊、孔子之志，皆与物共者也。”又曰：“颜子不自私己，故无伐善。知同与人，故无施劳。”从来鄙陋之徒，不通春秋。至有妄疑《礼运》，而以为汉人窃道家或墨家之旨，以托于孔氏者。信乎夏虫不可以语冰也。墨氏兼爱兼利之义，实本于《春秋》。然但承此原则而已。其于太平世为治之规模与条理，墨氏盖未之究也。道家厌文明，而怀想上古未开化之社会，以为浑朴。此与《春秋》主进化意思，根本不同。且道家本个人主义，只不以己宰物，而实不知同己于物，即于物无互助辅相之功。故道家任自然，不务改造社会。其于社会生活之观念实薄弱。《礼运》太平之治，恰与老氏主张相反，何可混为一谈。</p>
<p>《春秋》之土地政策，颇主张井田制。后世私有制，有兼并之患，《春秋》盖已深防之。宣十五年，初税亩经。时宣公新令，盖遣吏按行民田，择其谷最好者税取之。何氏注曰：“民以食为本也。夫饥寒并至，虽尧、舜躬化，不能使野无寇盗。贫富兼并，虽皋陶制法，不能使强不陵弱。是故圣人制井田之法，而口分之。一夫一妇，受田百亩，以养父母妻子。五口为一家，案此规定五口为一家，若一丁壮，有父母及妻，共四口。如生一子，即共五口。合为一家。其多于五口者，名余夫。详在后文。公田十亩，即所谓什一而税也。庐舍二亩半，凡为田一顷，案百亩为一顷。十二亩半。八家而九顷，共为一井。故曰井田。庐舍在内，贵人也。案以人为重也。公田次之，重公也。私田在外，贱私也。案私田，谓八家各私得百亩。井田之义，一曰无泄地气，二曰无费一家。案八家均力合作。三曰同风俗，四曰合巧拙，五曰通货财。因井田以为市，故俗语曰市井。案八家共井，互通货财而立市，犹今之合作社也。种谷不得种一谷，以备灾害。田中不得有树，以妨五谷。环庐舍种桑荻杂菜，畜五母鸡，两母豕。瓜果种疆畔。女工蚕织，老者得衣帛焉，得食肉焉。死者得葬焉。多于五口，名曰余夫。余夫以率受田二十五亩。案余夫，是廿九以下，未有妻室，故受口田二十五亩。有妻室，即另立家。十井共出兵车一乘。司空谨别田之高下善恶，分为三品。上田一岁一垦，中田二岁一垦，下田三岁一垦。肥饶不得独乐，峣埆不得独苦。故三年一换主易居，财均力平，兵车素定，是谓均民力，强国家。在田曰庐，在邑曰里。案《周礼》四井为邑。一里八十户，八家共一巷。中里为校室，选其耆老有高德者，名曰父老。其有辩护伉健者为里正，皆受倍田，得乘马。父老比三老孝弟官属。里正比庶人在官吏。民，春夏出田，秋冬入保城郭。田作之时，春，父老及里正旦开门，坐塾上。晏出后时者不得出。暮不持樵者不得入。五谷毕入，民皆居宅。里正趋缉绩。男女同巷，相从夜绩，至于夜中。故女功一月得四十五日作。从十月尽，正月止。男女有所怨恨，相从而歌。饥者歌其食，劳者歌其事。男年六十，女年五十，无子者，官衣食之。使之民间求诗，乡移於邑，邑移于国，国以闻于天子。故王者不出牖户，尽知天下所苦，不下堂而知四方。十月事讫，父老教于校室。八岁者学小学，十五者学大学。其有秀者移于乡学。乡学之秀者移于庠。庠之秀者移于国学。学于小学，诸侯岁贡小学之秀者于天子。学于大学，其有秀者，命曰造士。行同而能偶，别之以射。然后爵之。士以才能进取，君以考功授官。三年耕，余一年之畜。九年耕，余三年之积。三十年耕，有十年之储。虽遇唐尧之水，殷汤之旱，民无近忧。四海之内，莫不乐其业。”</p>
<p>如上所述，井田之法，盖由据乱进升平之治，去《礼运》太平大同之治盖甚远。如国界，及君主，与兵戎之事，皆未能除之。此共显异者。其规模颇类今之所谓集体农场。如采其精意，变而通之，以行于今，务求切合时宜，则社会无兼并之患，农民免于穷厄。而世运进于升平矣。何休之注，盖得自胡毋、董生之传。《繁露》多残缺，今难考其详。胡毋承公羊寿，以口义着竹帛时，亦有略而不详。又由《演孔图》以异说媚汉。可知《公羊》家鉴秦之祸，其于《春秋》之非常异义，及所以反古之弊政，而为后世制法者，盖多避而不载。故口义流传，间有散见他籍者。如《礼运》大同小康诸义，显为《春秋》家言。何休此注，自是《公羊》家世传之说，然亦见《汉书》《食货志》及《韩诗外传》。盖《春秋》口义之流布广矣。其与《孟子》谈井田之制，同井之民，出入相友，守望相助，疾病相扶持云云，《滕文公篇》。适相映证。孟子之时与地近圣人，又深于《春秋》之学。《公羊》口义流传，竟与孟子合。则井田制为《春秋》经之理想，非秦、汉间儒生倡说，甚明矣。</p>
<p>《春秋》张三世，其蕲向在太平。而于治据乱与升平之法，则言之甚悉。太平不可骤几，其进必以渐也。据乱世，书内离会，内者，据鲁对列国言，则鲁自为内。当据乱世，凡鲁君与他国之君会者，则书以示戒。离与会异者。二国会曰离。二人议事，各是所是，非所非，无从取决，故言离也。三国以上始言会，三人议，则从二人之言，故云会也。明立国之道，贵内自治，不可虚内而务恃外好。何氏注：于隐二年春，公会戎于潜经，特发斯例。盖本胡毋子都条例，非邵公创解也。何氏自序，称略依胡毋生条例。王船山《春秋世论》据此例意，以论当时郑国之得失，可为千古道国者之金鉴。《论语》：道千乘之国。道，治也。国民皆有自治其国之责。而在政治与社会各方面居领导地位者，其责尤重。其说曰：“有道而恃有道者安。”案如升平世，大国能秉礼义，戒侵略，而弱国亦知励精图治。其时弱小之恃强大，可谓以有道而恃有道也。弱国内有所自恃，其外所恃之大国，亦复可恃。故弱小之国可安。又曰：“不能有道，而恃有道者弱。”案如春秋时，齐、晋诸强，能尊中国，攘夷狄，犹不失为有道。其时中原诸国，皆不能有道。而恃齐桓、晋文以图存者也。然内无以自恃，徒虚内以恃外好，终于微弱而已矣。又曰：“无道而恃无道者，必于亡。”案如战国时，六国皆不务自治，又于同盟不能互以信义相结，是无道也。当时六国各欲自屈而事无道之暴秦以图存，终亦必亡而已。又曰：“无道，而不恃无道者，仅以存。”案无道，而值侵略者横行之世，未有能存者也。然能不割己之疆土与利源，以奉之侵夺无耻之强暴，妄冀博欢，而恃以偷旦夕之安也，则亦有仅存之道焉。故恃人者，不如恃己。恃己之势，虽无道而不亡。况有道乎？郑人春秋之始，强国也。厉公不振，恃宋而始羸。既逼于楚，恃齐而始毁。齐失其怙，恃楚而始破。晋争之楚，恃晋而几亡。晋与楚争郑，郑人恃晋之能庇己也，乃不可恃而几亡。郑之弱以向亡者，百二十年。君勤于内，臣勤于外，政粗修，民粗睦，然而无以自救，盖百二十年，郑无一日而释人之恃也。言其唯以恃人为务，而终不释此恃人之一念也。孔子称郑国谨于外交辞令，盖有以也。恃之不可，无已而竞。或曰：竞，非保国之道也。晋定楚昭之世，郑南竞楚而灭许，北竞晋而联齐，民劳国敝，介然仅存。而与二大竞，疑其必亡矣。而郑乃历百年，而始灭于韩，奚以支持百年之久耶？曰：竞之害，不若恃之烈也。所恶于竞者，恃于此而竞于彼也。吃紧。恃于此，役于此矣。恃此而竞彼，所竞无能。注意。胜其所恃，强固必胜之气，只在吾所恃之友邦耳。而泄于恃者矣。恃人者无自固之气，徒欲恃人，其气早已泄尽无余，为死灰，为槁木，犹望其有生人之气乎？不竞而恃，与有恃而竞，其亡一也。此千古定论。夫无恃而竞者，其犹有自竞之心乎？能自竞，则入莫予侮也。故郑之将欲贰晋而先背楚，殆乎亭亭以立，而有生人之气矣。晋失其霸，贰之得也。唯恶夫恃无道之楚，以贰晋也。背楚以钳天下之口，然后贰晋以长自立之势，齐不能不许之从，鲁不能不中辍其兵。郑乃以自为郑而行其所欲，孰能丧之，故无道而不恃人，犹救乎亡。有道而不恃人，不仅以安。《诗》曰“不闻亦式，不谏亦入”，文王之德也。今闻直谏之不恃，奚况于强有力之相庇者乎？船山此论，盛发《公羊》之蕴。自古有国者，虚内而结好于外，将恃以不亡，则其亡可立而待也。恃人者，无论恃一二强国，或结好于数强之间，要皆速其亡。惟卓然求内有以自恃，而不予人以可乘之隙。国权所在，据理力争。争之不得，终不献赂。彼侵略者，虽强力侵夺，亦必犯世界之忌，而有多行不义必自毙之日矣。且恃人之患，不独执政者宜戒。凡在下而领导群众者，尤贵自立自主，而不可有恃人之一念也。《春秋》炯戒昭然，今人奈何不省？</p>
<p>徐疏云：《春秋》经与《传》，数万之字，论其科旨意义，实无穷。然撮其论治之要，必在计政调均。计政一词，从严又陵译《原富说》。《春秋繁露》《度制》云：孔子曰：“不患贫，而患不均。”案今世界上多患贫之国，实由侵略者以弱国为鱼肉，而财利无从均故也。又如一国之内，官僚资本主义盛行，垄断全国之利，则其人民必贫不聊生，而祸至于亡国。故圣人极言贫不足患，而患在不均。诚以救贫莫急于均也。不均，则生产终操于侵略者之手，而贫者何从得救乎？又曰；“故有所积重，则有所空虚矣。大富则骄，太贫则忧。忧则为盗，骄则为暴。此众人之情也。圣者则于众人之情，见乱之所从生，故其制人道而差上下也，使富者足以示贵而不至于骄，贫者足以养生而不至于忧。以此为度，而调均之。是以财不匮，而上下相安。故易治也。案治起衰乱之中，必使贫富不甚悬殊。则升平之治，更无贫富不均之患矣。太平世，天下为公，如《礼运》说。《春秋》之道，所以通万世而不可易也。今世弃其度制，而各从其欲。欲无所穷，而俗得自恣，其势无极。大人病不足于上，案大人谓君主。富者专国之利，则国家亦贫于上，大人病之也。而小民羸瘠于下，则富者愈贪利而不肯为义，贫者日犯禁而不可止。是世之所以难治也。”孔子曰：“君子不尽利以遗民。案此中君子谓在位者。尽有其利，以遗弃人民。则君子所不敢为也。《诗》云：’彼有遗秉，《传》云：秉，把也。五谷收成时，富农常以谷草成把，遗置田中，待寡妇取去也。此有不敛穧。穧，穗也。不敛谓不收之，亦遗也。准上可知。伊寡妇之利。’彼此之遗秉与穗，皆听寡妇取之以为利也。故君子仕则不稼，仕者有俸禄，故不可与民争田也。田则不渔，田猎，则不可更争渔人之利。食时不力珍。《礼记》注：食时，谓在上位者食四方之膳，不可力致珍贵，防其逞嗜欲，而将夺民食也。大夫不坐羊，士不坐犬。孔子《闲居疏》：言大夫不得无故杀羊坐其皮，士不得无故杀犬坐其皮。案晚世在位者，淫侈无度，贿赂公开，国贫民毙，然后知《春秋》制法之严，为官僚资本主义立之防也。《诗》曰：’采葑采菲，无以下体。孔子《闲居注》：采葑菲之菜者，采其叶而可食，无以其根美，遂并取之。并取之，是尽利也。德音莫违，及尔同死。’以此防民，民犹忘义而争利，以亡其身。天不重与，有角，不得有上齿。《戴记》戴角者无上齿。天不重与，此一证也。故明圣者，象天所为，为制度，使诸有俸禄，亦皆不得与民争利业，乃天理也。凡百乱之源，皆出嫌疑纤微，以渐寖稍长，至于大。吃紧。圣人章其疑者，别其微者，绝其纤者不得嫌，以早防之。圣人之道，众堤防之类也。谓之度制。谓之礼节。案度制、礼节，所以酌乎群己之间，而立之准。察诸日用之际，而求其中也。若去其度制，使人人从其欲，快其意，以逐无穷，是大乱人伦，而靡斯财用也。”案《大学》言理财，主张为之者疾，用之者舒。此固《春秋》之旨。而董子于此，以节欲为言。非与《大学》反也。夫生产技术日益发明，则为疾不待言。而人类之衣食住行，亦缘生产技术进步，而享受特异于昔，用乃大舒。人固不当反进化，而求复上古之陋也。然董生言节欲者，用舒之乐，固随人群进化而日增。但一己自律之道，要不可过于其时群众之所享受，而穷奢极欲。故节欲之义，不以时代进化遂可废。董生所以发明春秋之旨者如此。固未始与大学有异也。详上所述，《春秋》理天下之财，以均平为不可易之定则，故在位者不得与平民争利。井田之制定，则兼并不待禁而自绝。商贾有垄断之禁，孟子深于《春秋》，而恶商贾垄断。国营事业渐兴，而百工弗病矣。驯至太平，国界种界，俱已泯灭。天下之利，归之天下之人人，而无有一夫得自私者。自然秘藏大辟，财货已富有日新，将来科学进步，对于物质界之发明，当有以备足人类生养之需要，非若现代多注意于武器也。《易》言开物成务，《论语》言足食，货无委弃，尽力以开天地之利。而不以为己，力无不尽，力，赅智力、体力二者。而不以为己。上二语，用《礼运》义，而稍变其文。天下是以至均而太和也。</p>
<p>《春秋》由据乱开升平，盛张民族主义，要在合诸夏，以攘夷狄。诸夏夷狄二词之义界，前文已言之。然其辞颇简，恐学者弗深究也，今更详之。原夫《春秋》之言民族，不以种类为分别，而实以文野为分别。今世以同种类者，为同一民族。其不同种类者，即为异族。此实最狭陋之观念。而与《春秋》之所以分别民族者，其意义绝无相似处也。《春秋》立乾元，为万物始。《春秋》始于元，元即《易》之乾元，前文屡言之。即天地万物本一体，奈何人类而妄有种类之见，自生畛域乎？今人误解《春秋》，以诸夏为五帝三王贵胄，即所谓汉族之目。以夷狄为诸异种之名。此其说，明与春秋相反。夫吴人仲雍之后也。越人夏少康之后也。楚人则文王师鬻熊之后也，姜戎是四岳裔胄。白狄鲜虞是姬姓，此皆非与诸夏为异种者。而《春秋》皆斥为夷狄何耶？须知，《春秋》言民族，本无狭陋之种界观念，种界者，妄分同种与异种，而存界域之谓。而实以文野分别之。文者，文明。野者，野蛮。文明者，非徒以其知能大进，富于政治与文化各方面优越之创造已尔，而其特长在有礼义。礼义者，仁之发也。仁者浑然与万物同体，故凡所施为必一由乎礼。礼者，理也。吾人之本心，元是万理具备，而与万物相流通，无隔阂也。故己好生，而亦知人之好生，自不忍伤之也。己欲衣食，而亦知人之欲衣食，自不忍夺之也。此即吾心自然之理也。推此而言，凡一切对人待物，而有所不忍于放肆以伤物者，皆吾心自然之理也。故理者，吾心也。而礼，即吾心之随感而发，非从外立法强行之也。故曰理者，理也。理之发现，乃自觉也，自动也。唯克去私欲之蔽，而后有此。亦必一裁以义。义者，吾心自然之制裁也。私欲起，则利己以侵人，而万事皆失其宜。然吾之本心，自能照察私欲，而制裁之。以正己，而求合乎事之宜，所谓义也，此即吾本心之自觉自动也。故夫敦礼守义，所以超越小己，而复其浑全之性，发挥绝对精神。绝对精神即是浑全之性。此唯证到天地万物一体者，乃识此精神耳。黑格尔言绝对精神，而犹有德国民族优越之私见，非真能识得绝对精神者也。希特勒辈之狂驰，亦误受其影响也。中国人庶几此境地，中国人自昔以来，便由自明自诚工夫而悟到浑全之本体。故能克己私，而有天下一家之量。不似现代诸民族咸有狭陋之种界观念。今外人之来吾国者，皆能感到吾国人对彼等毫无猜防之情。《春秋》借中国人以明升平世，礼义之民族当如此。故称之以诸夏。夏之为言大也。大其能去己私而敦礼义也。凡有礼义之民族，即皆是文明民族，而皆谓之诸夏。若其无礼义者，虽知能甚高，而政治与文化各方面之创造力甚大，如楚人者但因其习横暴，好侵略，《春秋》犹以夷狄斥绝之，况其远下于楚人者乎？总之，《春秋》于升平世，分别民族，只依其文野，判为诸夏夷狄二类。夷狄凶狡，无人道，同之鸟兽。诸夏则隆礼义而立人极者也。夷夏之分，乃人禽之界，此不可不严也。若夫以同一种类为同一民族者，同一种类者，即同血统之谓。此乃极狭陋之种界观念，迷生人之性，迷者，不解悟之谓。人皆禀乾元以为性，本无彼此之分也。启争乱之端，妄分同种异种，争端遂启。则不通《春秋》之过也。</p>
<p>古者中国，本合诸夏、四夷而为一大联合国。当时之所谓四夷，东包括今中、苏连壤滨海之地，及今朝鲜、台湾、琉球等地，皆曰东夷。日本则外藩也。西有中亚细亚，接印度，皆曰西戎。南辖马来亚及南洋群岛，皆曰南蛮。北有西伯利亚等地，皆曰北狄。四夷之地甚远，其部落亦极多，皆统属于中国，但以其不崇礼义，故斥为夷狄，示不与同中国之意。实则，其人皆中国人。其地皆中国之地也。如吴、楚，本中国也，而《春秋》视同化外，其他可类知。故《春秋》于夷狄之进于礼义者，则复中国之。中国之者，犹云承认其为中国人而礼敬之也。《繁露》《竹林》云：“《春秋》之常辞也，不予夷狄，而予中国为礼。至邲之战，偏然反之，何也？案宣十二年经，晋荀林父帅师及楚子战于邲。傅大夫不敌君。此其称名氏以敌楚子何？不与晋而与楚子为礼也。注：“不与晋，而反与楚子为君臣之礼者，以恶晋也。”曰：《春秋》无通辞，从变而移。今晋变而为夷狄，楚变而为君子。君子者，中国人之称。故移其辞，以从其事。辞有改移，从其事实也。夫庄王之舍郑，庄王伐郑，已下之矣，乃得而不取，舍之而去。有可贵之美。不取郑国为己有，是其崇礼义，可美也。晋人不知善，而欲击之。庄王既舍郑而去，晋人不当复与楚挑战也。今乃不知善，而欲击庄王之师。所救已解，如挑与之战。晋人救郑未及也。庄王攻郑已下之，竟舍而不取，则晋之所救已解矣。乃复与楚挑战，是无义也。宣十二年《传》：既则晋师之救郑者至。曰：“请战。庄王许诺。将军子重谏曰：晋大国也，王师淹病矣，请勿许战。”庄王曰：“弱者吾威之，强者吾避之，是使寡人无以立于天下，遂令还师而逆晋寇”，晋军尽覆。此无善善之心，而轻救民之意也。晋人所以变为夷狄。是以贱之，而不使得与贤者为礼。”据此，可知楚国本大中国之一部分，但以其逞侵略而斥之，既进而有君子之行，则复许为中国人。四夷皆同此例。《春秋》借此此者，谓古代中国对属地即四夷之民，无礼义则斥之。及进于礼义，则与诸夏同为中国人，一律平等。以明升平世，虽分别全地球上民族为夷、夏二类，然夷族如进而有礼义，则当与夏族同等，不可复殊外之也。殊外之，犹云斥绝之也。此升平进至太平之治也。</p>
<p>太平世，天下之人人，皆有天地万物一体之量。盖皆有以反己，而证悟其本有浑全之性体。故能超越小己，而冥于无待也。此等境界，绝非意想安立，乃法尔本然。法尔犹言自然，非由意想安立故。本然者，犹云本来如此。更非如赤子之浑沌，若不能分别物我者。孟子言“大人不失赤子之心”，非谓大人之心，果如婴孩之浑沌不自觉也。盖言其明觉冲湛，而不起私意，故以赤子之心形容之耳。赤子无作意故。若误解此言，将谓孟子以大人之生活，同于原始人。则铸九州铁，不足成玆大错。孟子言思诚，言明物察伦，岂谓大人之心，果如赤子耶？唯其反躬察识，即本心有自识之用。洞明自己本性，与天地万物真元，实为浑一而不可分之全体。易言之，即实证天地与我并生，万物与我为一，借用《庄子齐物篇》语。此其与群生痛痒相关之情，自发于不容已。不容已，略有二义。同体故发不容已，真实故发不容已。明儒耿天台之学，以不容已为宗，至可玩。而一切相生相养之事，自当随时改善，以协于大中，而成其太和。《春秋》制万世法，而始于元，所谓本立而道生也。</p>
<p>据乱之世，善为国者务内治。然列国之君，或行独裁，以毒其民；或怀侵略野心，征战无虚日。人道之至惨也。及治进升平，人民皆自觉，自治，自主。对内，则限制君主之权力，使不得鞭笞百姓而恣意于其上。如争之不获，则不惜流血以得之。如文十八年经。莒弑其君庶其。《传》曰：称国以弑何？称国以弑者，众弑君之辞。何氏注曰：“举国，以明失众，当坐绝也。”详此所云，盖以人民久受专制之毒，宜行革命，以争自由。谷梁氏虽未达三世义，而其尊重人民公共意力，以除暴乱，则犹承《公羊》之旨。如隐四年经。九月，卫人杀州吁于濮。《谷梁传》曰：“称人以杀，杀有罪也。”案称国人，以明众讨之也。庄九年经。春齐人杀无知。《谷梁传》曰：“称人以杀大夫，杀有罪也。”文九年经。晋人杀其大夫士谷及箕郑父。《谷梁传》曰：“称人以杀，杀有罪也。”大夫盗柄祸国，人民必共起而杀之，所以伸众讨，警独夫窃权坏法，而固民主之基也。治近升平，人民皆能自觉，自主。必不容枭桀弄权，败法乱纪，其治内既莫不详正。事无不举曰详，法无稍枉曰正。而其对外，则以讲信修睦为务，以共存共荣为志。故凡枭桀之徒，怀野心而启侵略，将煽惑民众，以供其驱役而恣其冥行者，每为有觉悟之群众所不许。今德之希特勒、倭之军人，得利用民众，以从事侵略而祸天下，以自取覆亡者，正由其民众不觉悟故耳。如宣十五年经。夏五月，宋人及楚人平。传曰：“外平不书。平者，和平也。外国和平之约，无关鲁国内事者，每不书。此何以书？大其平乎己也。”何氏注曰：“己，二大夫。”案二大夫，谓宋华元、楚子反也。事见前。宋、楚交战，楚军粮将尽也，宋人至易子而食，战祸深矣。二国之民，何为而自毁如此，必将觉悟其为当国者逞欲所致，而有悔祸之心也。故华元、子反能以己顺从二国民意，而成平约。此《春秋》所以大之也。</p>
<p>《传》又曰：“其称人何？贬。曷为贬？平者在下也。”何氏注：“言在下者，讥二子在君侧，不先以便宜反报，归美于君。而生事专平，故贬称人。”案何注曲解《传》意。《繁露》《竹林》明子反之行，不当以常礼责。《韩诗外传》嘉华元之诚。何得以轻君贬之乎？夫《传》言贬者，非贬二大夫之专平也。乃贬二国之君，未能修睦于平时耳。《传》曰：“平者在下也。”明此平约，乃二国人民之公意，而战祸实由二君开之，故言平者在下。而二君为战祸主犯不待言。以是知贬二君也。经书宋人及楚人平。人者，众辞。谓二国之民众也。此明升平世，各文明国之民众，皆尚平等互惠，贱侵略之行。而于当国者之妄启战祸，必有以抑制之，使不得逞也。凡枭桀之徒，尝利用国家为其向外侵略之工具，而驱役民众，以从其欲。及战祸一开，天地成惨毒之场，人类有毁灭之痛，竟不知其何为如此，唯民众皆能自觉，自主，而后枭桀者无所拖其技。《春秋》于宋、楚之平，而书宋人楚人。明其为二国民众公共意力之表现，即隐贬二君，所以为升平示范也。《春秋》全经，皆是借事明义，已如前说。当时宋、楚之民，实不必能自觉自主，而《春秋》特借此事，以明升平世，各文明国之民众，当自觉自主耳。世近升平，近者，未进而将进之辞。各国民众，进于文明者日多。所谓文明，即指能崇礼义，不止富于知能及创造力也。他处仿此。易言之，即诸夏民族，渐有兴起。然夷狄之国，即其民众，为夷狄民族。虽有知能与相当创造力，而专趋凶狡，凶者，残酷险忍，无有仁心。狡者，变诈无耻，不顾信义。同于鸟兽。此等民族，常以侵略他国为事，而弱小国家，首蒙其祸，诸夏常有不支之势，故春秋治升平，有大法四：一、奖诸夏能持霸权以制夷狄；二、诛战祸罪魁；三、奖夷狄能慕礼义者，同之诸夏；四、罪弱小不自立者。</p>
<p>云何奖诸夏霸权？升平将进，据乱未离之际，夷狄方以凶狡横行，危害人类。诸夏之族，若非互相结合，以强大武力，制止夷狄之行，若非二字，一气贯下。则夷狄兽欲，未有餍足。人相食之祸，无已止也。故诸夏驭夷狄，不宜退让，而当持霸权，以威服之。《春秋》假齐桓、晋文之事，以伸霸权，明升平世，赖诸夏存霸统也。庄十三年经。春，齐侯、宋人、陈人、蔡人、邾娄人会于北杏。《传》曰：“齐桓行霸，约束诸侯。尊天子，故为此会也。”案夏、商、周王朝，为诸夏与四夷，万国所共戴。王朝殆犹一大联合国然。天子，即联合国之首长。是乃统驭夷夏万国，使强无侵弱，众无暴寡，智无欺愚。故天子失其尊，即万国相争乱。齐桓尊天子，即重联合机构之权力，以便统驭。又曰：“桓公时未为诸侯所信向，故使微者会也。案宋以下，均称人。盖宋及陈、蔡诸国之君，皆未亲莅，仅派微者来会。时桓公之功未着，故未为诸侯所信任归向。桓公不辞微者，欲以卑，下诸侯。言桓公愿自卑，以下于诸侯，故诸侯虽以微者来会，亦不辞也。遂成霸功也。”桓公能修礼让，卒得诸侯信向，而成霸功也。庄三十年经。齐人伐山戎。《传》曰：“此盖战也，何以不言战？《春秋》敌者言战，桓公之于戎狄，驱之尔。”案胡康侯以经书齐人为贬辞，足为好武功之戒。宋人奴于夷者久，其无知宜然也。夫子称管仲之仁，而曰微管仲，吾其被发左衽。岂以勤远略贬之耶？《传》有曰：“其称人，何？贬。曷为贬？子司马子曰：‘盖以操之为已蹙矣。’”何注：“迫杀之甚痛。”据此，则称人者，贬其杀戳过甚。然何注迫杀之云，实无所据。且戎不重惩，终为诸夏患。子司马子之说似未符经旨。余谓：人者，众辞。经不斥言齐侯，而举士众者，盖以御侮捍患，出自国民公意，非由国君好武功也。经书齐人，大齐人之能自卫，亦以贤桓公也。僖四年经。楚屈完来盟于师，盟于召陵。《传》曰：“屈完者，何？楚大夫也。何以不称使？尊屈完也。曷为尊屈完？以当桓公也。其言盟于师，盟于召陵，何？师在召陵也。师在召陵，则曷为再言盟？喜服楚也。何言乎喜服楚？楚，有王者则后服，无王者则先叛，夷狄也。而亟病中国。南夷与北狄交，中国不绝若线，桓公救中国而攘夷狄，卒怗荆。卒令荆楚腊服也。以此为王者之事也。”《汉书》《韦玄成传》：“《春秋》纪齐南伐楚，北伐山戎。孔子曰：‘微管仲，吾其被发左衽矣。是故弃桓之过，而录其功，以为霸首。’”如上所述，齐桓领导诸夏，以成霸功，四夷率服。诸夏之国，亡者得存，危者得安。《说苑》《尊贤》云：春秋之时，众暴寡，强凌弱，南夷与北狄交侵，桓公三存亡国，一继绝世。《春秋》大其功，以为王者之事。参考《繁露》《王道篇》。其寄意深远矣。夫夷狄横行，则诸夏不可不互相结合，互相振厉，以持天下之霸权。不可二字，一气贯下。齐桓先修内治，参看《国语》、《齐语》及《管子》。而始为北杏之会，以礼让结合诸夏之国，此桓公霸业所由立也。桓公既没，而晋文嗣霸，诸夏赖以安者数世。其后悼公嗣业，终无远略，偷以自保。悼公无能为于楚而仅争之郑，又无能为于郑，而自疲其师，于是有偷安之志，无勤远之图。霸不足以霸，而诸夏自是无霸。列国皆失其政，盗蜂起于内，郑杀三卿，卫杀挚，陈杀夏区夫，乃至蔡杀君，鲁窃宗器。八十年之中，盗横行于朝市，而诸夏之势危矣。于是夷狄起而乘之，吴、越咆哮东南。吴、越，皆夷狄之狂狡者也。以迄乎虎狼之秦，遂吞六雄。秦乃夷狄之最凶者。而诸夏盛时政俗之遗，与学术文化之优美，悉为夷狄暴力所毁灭。中国至今不振，已二千余年。霸统失，而生民之祸日亟。《春秋》所以寄意于桓、文欤？夫霸之为霸，一、修内治以勤远略。修内勤远，二者互相因也。内治不修，则不可以勤远略。无远略，亦不可以修内治。晋自悼公失霸以后，君偷而臣窃，目光不及远注，遂至分离而亡。吾国革命以来，萧墙之忧无已。人皆近视故也。二、依礼让以固盟好，霸者之志，在攘斥夷狄凶狡之行。故于诸夏列国，互修盟好。而盟好所以不渝者，则以能依礼让故也。如庄十三年，桓公与鲁侯盟于柯。鲁大夫曹子，劫桓公还鲁之失地，此要挟之盟，可背也。而桓公竟还鲁地，其崇礼让如此。今之列强，有不夺弱国之领土者否？三、重民意而整武备，如管仲治齐。地方之治最发达，人民得表达其意志，不受摧折。武备足用，恃民意耳。后世反民意，而治军以拥护个人，则乱亡而已矣。四、矫迂缓而佑法治，王道之末流，未免迂缓。迂缓则百弊丛生矣。故鲁国秉《周礼》而其后不振。霸治非背于王道，但以法治佑助之，救其末流之失耳。细玩《管子》书，便识此意。或曰：“《管子》书，伪托也。”答曰：此书所载，皆本管子之行事与其思想，自是管子后学为之。五、保弱小以御侵略。王船山《春秋世论》曰：“无小国，则少数大国对立，少数大国对立，则相逼而互以相亡。故君子治三代之衰，尤为小国念也。小国之羸，则既不足以自存矣。于是因人以存，又不必因者之可怙也。求怙无补，犹免于亡。君子之所弗责。求怙而适以亡于所求者，君子之所耻。”案吾国今日，非小也，而弱也，弱而求怙于人，亦不可不慎乎。夫霸者仿道而行，以攘斥夷狄侵略为志者也。故于弱小国家，必保全之。使列国之间，大小相维，而无相侵逼。天下有文明之休矣。齐桓北伐戎，南怗楚。晋之霸也，西拒秦南亦御楚。诸夏弱小之国，皆赖以安。六、崇仁义以别鸟兽。夷狄凶残不仁，狡诈无耻，鸟兽类也。孟子称霸者假仁义，假者假藉。谓其非中心安仁，乃强行仁义之事，藉以服人，故谓之假。晚世侵略者或标美名，而务行侵略之实，则霸者所不忍为，且不屑为。故霸者存人道于几希，以自别于鸟兽。至可尚也。霸统灭，而后夷狄横行，人尽为禽，是不如天倾地覆之为快也。综上六义，霸之为道也，虽未臻乎王，王道者，仁道也。仁道如天地，无物不覆载也。其生生之德，随处充周，皆真实之极，不容已也。霸者之道，何堪语此？而在离据乱、进升平之期，则诸夏不可不力行霸道，坚握霸权，以统驭夷狄。则诸夏三字，一气贯下。是固理有当然，势所必至。天地鬼神不能逆此理势也。孟子、董生并善《春秋》，而皆于霸抑之太甚。今古群儒，奉为定论。自汉迄今，二千余岁，天下无霸，遂长为夷狄盗贼交扰之局。汉之高、文、武、宣、光武、明、章，唐之太宗、明之太祖、成祖稍振霸权，而皆霸道不备。如前所说，民意，及法治等，最为霸道之本。汉以来全失之。然汉较盛者，则地方之治，稍有晚周列国遗意耳。民意阻遏，未若后世之甚。其兴也勃，共衰也忽。汉、唐、明之霸皆不久。而唐只太宗一代，其后藩镇之局，皆夷狄盗贼横行耳。呜呼！霸道亡，霸统绝，而吾民族蹂躏于兽蹄鸟迹之下者，盖二千余岁矣。以此而当现代之局，欲其力足以胜之，而免于昏迷也，何可能？何可能？余少革命，而才非应期，卒弃党政，毕志学术。然后痛吾夫子之道亡也，六经早绝也，真儒未尝有也，《春秋》之学不传也，霸道不明也。群二千余年之学者，从孟而鄙霸，既不通其道，而遂不肯究也。余十岁趋庭，受四书。先君其相公曰：“孟子言霸，与《论语》说齐桓、管仲之意，殊不合。甚可怪。小子识之。”未久，先君弃世。不肖弗敢忘，久而后有悟，以为庶几吾父之意也。宋之治，开端已陋。远逊汉、唐。宋人眼光益拘于内，愈猜愈卑，而不足存。儒者又迂谈非霸。及其衰世，与明中叶以后之朝局略同。盖皆粪蛆之雄，偷生夷狄虎口之下，聊以臣妾自娱。犹且压抑同气，而不知其可痛。使其稍有霸者之远略与雄气，又何忍如斯耶？宋世独有一人焉，开拓万古心胸，推倒一世智勇，能与朱子争贱霸之失，陈同父是也。同父每为迂儒所不满。明初，方正学读其书，悲其志。清世汪缙三录，稍申孙卿及同父，皆二千年中孤杰也。汪缙虽涉佛氏，而实阳明学也，其室中书，盈盈充栋。客至，检一部，《阳明集》也。又检一部，《阳明集》也。检数十部，皆《阳明集》也。客曰：子何阳明之多耶？缙曰：多乎哉！吾所常服膺者，吾焉往而可离阳明哉？缙博览，他所藏书甚富，但无复本。夫霸者振耻以自强，攘夷狄，远鸟兽，晋文明，存礼义，合同类，保弱小，布布公道，持大体，故常有忧天下之心，而非自为一国之计，以保守私利是务，而不虑后患者也。而非自为至此为句。夷狄鸟兽一日不绝迹于天下，即天下不可一日无霸。夷狄凶残酷忍，全无仁心。变诈狡伪，不顾信义。其贪索无餍，奔逐而不知止。其所不能明了之高深理境，则排斥不遗余力，是反人道于裸虫也。人类已进化，毕竟不是裸虫。吾昔之暴秦，今之德国希特勒辈皆夷狄也。倭人且不足道。由现代而推之将来，夷狄之风，犹未知所底。然则全世界崇礼义之民族，自当互相结合，正名诸夏，共同奋起，掌握天下霸权，以统驭夷狄，而使之渐化于礼义，驯至太平。是则《春秋》所以制万世法之密意也。</p>
<p>霸治之精神，要在强健不舍而已。合诸夏众同之力，以持天下之大柄。当天下险阻之冲，不可以粗有所定，而遽起偷心，谓夷狄将怗然无事也。不可至此为句。夫子于《春秋》奖霸，尊齐桓为霸首，而于《论语》曰：“管仲之器小哉。”导齐桓以霸者，管仲也。小之者，非以其不足言王而已。齐桓自服楚以后，而偷心生焉。仲无以辅导之也。仲之奢靡拟邦君，情尽于宠荣，志移于享乐，殆将置天下于度外矣。仲既自偷，更无以辅桓公。僖九年传曰；“贯泽之会，桓公有忧中国之心，不召而至者，江人黄人也。葵邱之会，桓公震而矜之。震者，亢满貌。矜者，自美大之貌，皆偷容也。无深虑与远志故也。叛者九国。”《繁露》《精华》云：“齐桓挟贤相之能，用大国之资，于柯之盟见其大信，而近国之君毕至，于救邢、卫之事，僖元年，狄灭邢。二年，狄灭卫。桓公先后合齐、宋曹诸国之师以驱狄，使邢、卫复国。见存亡继绝之义。僖十四年，徐灭杞。桓公亦复其国。闵二年，桓公使高子来鲁，时鲁二君相继被弑，旷年无君，故《传》曰：“设以齐取鲁，曾不兴师徒，以言而已矣。”桓公乃使高子来鲁，立僖公而城鲁，有继绝之功。而远国之君毕至，其后矜功，振而自足。而不修德，故楚人灭弦，而志弗忧。僖五年，楚人灭弦。责陈不离”云云。僖四年，桓公既服楚。陈袁涛涂请其还师滨海而东，从之。大陷于沛泽之中。桓公执涛涂。秋，江、黄伐陈。冬，又合诸侯之师侵陈。此可见大功未竟而志已满，不复进德。管仲相齐桓，毕竟不能导之于强健，以任天下之重。偷而易盈，曾无远略。先是阳谷之会，大国如宋，小国如江、黄，盖莫敢不至。《大戴保傅篇》称其一匡天下，时为义王。是会也，明定约法，曰无障谷。谓一国不得专水利以障川谷，使他国受害也。无贮粟，粟者，民以为命。列国有无当相通，若遏止谷籴，不通邻国，非公道也。此及前条，皆关民生，主平等互惠。无易树子，据乱世不得无君，而君主制度，必立世子，以定国本。既立而又擅易之，则其国未有不乱者。无以妾为妻。君主若惑嬖妾，其政必乱。以上四者，亦见《孟子告子篇下》：唯《孟子》以为在葵丘之盟。据《公羊传》则在僖三年秋，阳谷之会。而葵丘实在僖九年。则《孟子》所记之年与地稍有误，陈立断从《公羊》。详上所述约法，当时诸夏列国间，实已成立一大联合之总机构，盖非漫无组织者。约法四条，博大简要。古代经济问题，以农业为本。前二条，即依平等互惠精神，解决当时国际纠纷。古代国家之内治问题，以正君德为本。修齐而后可以治国，王道之要也。而霸治亦不外是。吾故云霸治不背王道，又尝以管子本儒家，而始倡法家思想，以法治救礼治之流失也。春秋列国，多弑父与君之祸，鲜不由嬖妾与废立所致。后二条为列国内治正本之大法。此四条，具见规模宏远极切实际，虽周公复生其时，又何以过之。然而孔子讥管仲之器小者何哉？夫桓与仲当功未着时，实有忧天下之心。其于治道，确窥大体，不背乎王。独惜其躬行不逮，霸业方有绪，而偷心遽生。不复能强健以任天下之重，如何扶持诸夏，而充实联合总机构？如何实行约法？如何防御夷狄狡焉思启？经纬万端，非强健以持之，未有不功亏一篑者也。阳谷之约法，在僖三年。至九年葵丘之盟，九国首叛，唯其苟偷自满，视天下事数着可了。初不为千百年长久计，不揣复杂之变，每蕴于冥冥之中。桓与仲之偷也，唯其缺乏强健精神故也。至强至健则不偷。偷者，强健之反也。不能强健，而能审天下之势，经纶周密，任之而无所馁，行之而无不利者，古及今未尝有也。齐之倡霸，及桓与仲之身而大业已隳，失在不强健。所以难强健者，又由器量小。其中浅，则不可大受，而强健之力不生也。《春秋》于葵丘着其危，参考僖九年经传。《谷梁》则不会经意也。《论语》叹仲之器小，圣人固思霸，苟非其人，道不虚行。谈何容易哉？夫创制惟其时宜，创制，谓立法，或社会与政治各方面之结构。适时之宜，则利于行。干济资乎群力。干济者，谓凡所筹度施为，一切成办，一切皆利益天下，无过举也。此实资乎天下人之智仁勇等力，而非一人之力所致也。然必领导者富有强健之精神，足以包通万类。凡狭小自私，不能包含万物，即不能通万类之情而资其力。所以然者，由其本有之仁心，被私欲障碍，即全无精神故也。若保任仁心，不令受障，即常存得大公无畏精神在，便与万物无些子间隔。振荡当时，运育来世，夫而后干济成其久大，暂时有济，不堪久大，未足云干济也。创制不托虚文矣。如现代第一次大战结束，国联盟约，徒托空文，因当时各国领袖，并未克去其自私自利之邪欲，即无一毫大公无畏精神，只暂时弥缝彼此利害冲突，强者力取，弱者受害如故。盟约何足道？若桓公、管仲倡霸之初期，光明俊伟，确有忧天下之公心。固非全无精神者，惜其器量尚小，含蓄不深。才有功绪，便不能保持当初一段精神，遂不可久大。桓与仲犹缺乏真精神，奚况于今之人？此次世界大战结束，怀侵略之野心者，是否知戒，难言矣。今世而有诸夏礼义之民族也，则当振厉其大公无畏之精神，结合同类，扶持弱小，共保霸权，无令夷狄狂逞，是则《春秋》之志也。</p>
<p>云何诛战祸罪魁？《孟子》《离娄篇》曰：“故善战者，服上刑。”服，加也。上刑谓杀之。此《春秋》大义也。《繁露》《竹林》云：“是故战攻侵伐，虽数百起，必一二书。卢注：一二，言次第不遗也。伤其害所重也。所重谓人民生命，战则害之。《春秋》之法，凶年不修旧，意在无苦民耳。庄二十九年经，新延厩。《传》云：“修旧也。何以书？讥。何讥尔？凶年不修。”苦民尚恶之，况伤民乎？伤民尚痛之，况杀民乎？《春秋》之所恶者，不任德而任力，驱民而残贼之也。”据此，可见《繁露》阐述《公羊》义，与《孟子》同。夫好战者，鸟兽相争相食之余习也。鸟兽之形躯，犹未能发达至可以开启其灵性生活之度。其相争相食，因无足怪。然犹不伤其类，足征鸟兽天性本仁。其至于相争相食者，乃缘形骸而后起之恶习也。人类已能超越形限，而有灵性生活，则不当复存留鸟兽相食之恶习，而以战攻为能事也。据乱之世，始由部落相争，继则列国互竞，部落进而成国家，则国与国竞。国家至奖励首功，战阵，断首级多者，功愈大。能多杀人者称雄长。哀哉斯人！同类相残，曾不鸟兽若。夫杀人者，无罪，而更尊荣，则其染恶习也深，而戕仁性也重。挽之难矣。《孟子》明《春秋》无义战，《繁露》《竹林篇》与《孟子》之说全合。而主张以上刑，处善战者，此乃惩恶劝善之微权。微者，微妙既反对杀人矣。而于战祸罪魁，仍用杀，则以杀止杀也。故是权衡之妙。所以复人性而致太平也。</p>
<p>凡力战而取他国之地，或全灭其国者，皆古今为国者之所美为开强拓土，伟烈丰功，大莫与京者也。而春秋则正其罪，而严贬之，厉于斧钺之诛。如隐二年经。无骇帅师入极。《传》曰：“无骇者何？展无骇也。何以不氏？贬。贬者，黜也。大夫贬去氏者，言宜夺其卿位，加以上刑也。曷为贬？疾始灭也。”极，附庸小国。春秋始见无骇灭极。故于此，起贬绝之例。疾者，恶之甚也。隐八年经。冬十有二月，无骇卒。传曰：“此展无骇也。何以不氏？疾始灭也。故终其身不氏。”《义疏》云：“《春秋》重首恶，当诛，托始于无骇。故终其身不氏，恶之深也。”《繁露》《灭国上》云：“隐代桓立，所谓仅存耳。使无骇帅师灭极。”然则贬无骇，亦以贬隐公也。据此，可见以力战灭国者，罪大恶极。《春秋》之法，必诛不赦也。虽不灭国，而夺取他国之地者，亦《春秋》所必诛。如隐四年经。莒人伐杞，取牟娄。《传》曰：“牟娄者何？杞之邑也。外取邑，莒国，鲁之外国也，彼夺取杞国地，则于鲁言之，是名外取邑。不书。言鲁史不必书之也。此何以书？疾始取邑也。”</p>
<p>世近升平。近者，未至而期至之辞。必绝战祸，使人类之智勇，奋发于最高尚之创造。若崇高之道德，或改造社会之功业，与科学或哲学上之创见等等。断不可纵容杀人灭国之罪恶，使人类戕贼其天性，至不若鸟兽，，则可哀之甚也。或曰：“人类能无生存竞争欤？”曰：万物无不互相比辅而后得生者，《易》之《比卦》已明之。奚以竞争杀伐为？且科学日进，生养之需，当可以科学方法，探究天储地产之精英，而制造以供生人之用也。故《春秋》严坐战攻之罪，为圣人经世大法，不容疑也。</p>
<p>《春秋》极恶战。但据乱升平之际，诸夏当控驭夷狄，使抑其兽性，夷狄贪利，好侵略，兽性也。反诸人道，故公共之战备，不可不修。公共者，谓诸夏列国之联合机构，必有战备也。春秋时，齐桓、晋文之伐山戎服荆、楚，列国之师，一呼而集，皆受盟主指挥，此可法也。</p>
<p>云何奖夷狄慕礼义者？孔子曰：吾非斯人之徒与而谁与。此大悲之怀，爱人之至也。夷狄亦同胞也，张子曰：民吾同胞，物吾与也。而攘斥之者，诚有所不得已也。攘之以惩其凶狡，同时必导之以礼义。昔夏、商、周之治四夷也，曰，修其教，不易其俗。言因其民俗而教之，俗强者，不摧之令弱。但教之礼义，使强于为善。俗野者，不鄙薄之，但教以人伦，使近于礼。齐其政，不易其宜。南蛮、北狄、东夷、西戎，各随其地之宜而布政。古圣王未尝弃四夷而不治也。秦政卑陋，始筑长城以隔胡。汉人承其陋，于四夷但羁縻勿绝而已。汉史妄称三代亦如是。然则诗称氏羌来王，书言有苗来格，岂无以治之乎？诸夏不能治四夷，而夷夏之情永隔。夷狄无从脱鸟兽之习而进文明，诸夏亦以此受夷祸二千余年，迄今而不振。惟皇明之世，阳明王子治西南夷，独注意教养。仁圣之用心，上契《春秋》新王之事，斯可贵也。《春秋》治夷狄，设七等，以行进退。七等者，一曰称州，二曰称国，三曰称氏，四曰称人，五曰称名，六曰称字，七曰称爵。庄十年传曰：“州不若国。如庄十年经。荆败蔡师于莘，以蔡侯献舞归。传曰：“荆者何？州名也。”楚国在荆州。此伐蔡者，实楚国也。今不言楚而曰荆者，盖斥楚为夷狄，而不屑举其国名也。《疏》云：言荆不如言楚。经或称楚时，则是进之也。国不若氏，《疏》云：言楚，不如言潞氏、甲氏，称氏，比称国则进之也。氏不若人，《疏》云：言潞氏、甲氏，不如言楚人。称人，比称氏则进也。人不若名，《疏》云：言楚人，不如言介葛庐。称名，比称人则进也。名不若字，《疏》云：言介葛庐，不如言邾娄仪父。称字，比称名则进也。字不若子，疏云：言《邾娄仪》父，不如言楚子吴子。子者，其爵也。称爵，比称字则进之。《春秋》设此七等，以进退当时之四夷，诸夏之国，亦时依此七等，以进退之。视其行事如何，而予以某称，以示进退之大法。所谓一字之褒，荣于华衮；一辞之贬，严于斧钺是也。隐元年经。三月，公及邾娄仪父盟于眛。传曰：“仪父者何？邾娄之君也。案邾娄本颛顼后，附庸小国。何氏谓在春秋前失爵。微甚，盖侪于夷狄久矣。曷为称字？仪，字也。褒之也。此其为可褒奈何？渐进也。”仪父至庄公之世，实得王命为诸侯。可知当隐公时，其国之政俗已渐进。僖二十九年经。春，介葛卢来。《传》曰：“介葛庐者何？夷狄之君也。杜云：介，东夷之国，葛芦者，其君之名。何以不言朝？不能乎朝也。”何注：不能升降揖让。《谷梁云》：不能行朝礼是也。何氏注曰：“进称名者，能慕中国，明当扶勉以礼义。”夷君不能行礼，其陋如此，而《春秋》特进之，明当扶勉以礼义，则不当弃夷狄而不治也明矣。宣十五年经。六月，癸卯，晋师灭亦狄潞氏，以潞子婴儿归。《传》曰：“潞何以称子？潞子之为善也，躬足以亡尔。虽然，君子不可以不记也。离于夷狄，何注：疾夷狄之俗而去离之，故进而称子。而未能合于中国。未能与中国合同礼义，相亲比也，故犹系亦狄。晋师伐之，中国不救，狄人不有，是以亡也。”何氏注曰：“以去俗归义亡，故闵伤而进之。案曰潞氏，则进之也。称子，亦进之也。日者，痛录之。案记癸卯日，痛之深，故详其见灭之日也。《通义》云：凡灭国而以其君归者，例书日，恶其虐之甚，此亦诛晋人也。进之者，明不当绝。”案言当复其国，《春秋》实不许晋人得灭之也。宣十六年经。春，王正月。晋人灭赤狄甲氏，及留吁。何氏注曰：“留吁行微，不进。”案经于留吁不称氏，盖以其未离夷狄之行，故不进之也。经云及留吁，及之一言，亦轻之之辞，明其灭不足惜也。《义疏》曰：“甲氏书氏与上年潞氏同。杜范皆以甲氏为潞之余党，盖亦欲离于夷狄，而未能合于中国者。”何注于潞氏云“明不当绝”，则甲氏不当绝可知。详上所述，《春秋》于夷狄，虽极卑微如邾娄，极鄙陋如介夷，皆欲渐进之，扶勉之。使其习于自治，而进于诸夏。至潞氏、甲氏，欲离夷狄，而未能遽合于中国。则于潞与甲，皆称氏以进之。于潞君婴儿且爵之。而深恶晋人之灭其国，必欲复之。则谓潞氏、甲氏至今未亡可也。《春秋》之于吴、楚、秦，皆夷狄之。秦始夺西周之地，吞梁芮，并西戎，而犹不知止。且窥滑、郑，向三川，欲驾晋以陵周室。故僖三十三年，肴之战，《春秋》始贬秦为夷狄。吴、楚皆僭王号，侵中国故《春秋》皆夷之。凡夷狄不改其鸟兽之行者，皆《春秋》所深恶痛绝。明诸夏列国当联合，举兵讨伐，且慎重统治之，将令其向义也。其后楚进而称人，更进而称子，则以楚庄能慕礼义，终自抑其侵略之私。如侵宋而终平，及县陈而不有之类。故称其本爵，以进之也。楚之先，子爵也。吴至于柏举、黄池之行，变而反道，乃爵而不殊。反道，谓弃夷俗，而反归正道也。不殊，谓同之诸夏，不殊外之也。此《繁露》《观德》之文。案定四年经。蔡侯以吴子及楚人战于柏举。传曰：“吴何以称子？夷狄而能忧中国也。”哀十三年经。公会晋侯及吴子于黄池。《传》曰：“吴何以称子？吴主会也。”故《春秋》之于夷狄也，苟能慕义，则进之若不及。是以知圣人无殊外夷狄之心，而爱之己厚也。夫《春秋》以七等，进退夷狄。夷狄向义，则进之。其或反于夷狄之行也，则又退之。如定四年经。庚辰，吴入楚，则吴不称子。因吴战胜楚，而强淫楚君臣之妻，为鸟兽之行。故又降为夷狄而退之也。退之者，明当诛讨也。举此一例，余可准知。知其施治甚殷，而愿夷狄同进诸夏，驯至太平也。如汉人所谓置四夷于化外，听其自禽自兽，自生自灭，而不扶勉之以自治，渐进之于礼义，是不独非天地之公道，天无私覆，地无私载，故天地之道至公也。而于诸夏亦何利之？有汉以来，夷祸二千余年而不绝，非无故也。今世驭夷之道，必须文明诸国联合一致。有公共武力，以统制之。而尤贵以大公无私之心，示范于彼。经济问题，必求均平。教育改良，更不容缓。《孟子》曰：“中也养不中，才也养不才，故人乐有贤父兄也。诸夏驭夷狄，当若父兄之于子弟。”此善言《春秋》也。自昔言《春秋》者，亦或斥夷狄为化外。此乃以其不习礼仪，而斥责之耳。非谓弃而不治也。然吾汉以后之羁縻政策，弃而不治，固为失道。若今世列强之驭殖民地，必以牛马束之，剥夺无所不至，全无人道，则又吾中国人之所不忍为，不屑为者。故以《春秋》义衡之，今之列强，亦夷狄之至贱者耳。夫以牛马驭人者，彼又贤于牛马乎？</p>
<p>云何罪弱小不自立者？枭桀者逞志侵略，离人道而即禽兽，此人之所易知也。弱小自暴自弃，其离人道而即禽兽，使枭桀得纵其欲，罪不下于侵略者。则论者不可不察也。夫国虽小，苟能愤发图强，内修善政，外联与国，虽有大邦，不敢启戎心也。小国而不自立，则授人以可攻之隙，罪不可逭也。若乃国大民众，而积弱不振，其群偷涣无深虑，偷者，苟偷。涣者，涣散。无深虑者，社会思想浮浅，混乱。孟子云下无学是也。其持柄者，闇而自私，专而无耻，参考《春秋世论》。则其国有危亡之祸，乃自作孽不可活，非不幸也。《春秋》亡国五十二，察其所以，皆其国人自甘暴弃。故《春秋》罪之深，而不肯宽宥之也。如僖十九年经。梁亡。传曰：“此未有伐者，其言梁亡何？自亡也。其自亡奈何？鱼烂而亡也。”案《史记》《秦本纪》：“缪公二十年，灭梁芮。”则梁本灭于秦。而经不言秦伐之，乃言梁亡者，所以罪梁人之自亡也。《繁露》《仁义法》云“《春秋》不言伐梁”者，而言梁亡。盖爱独及其身者也。案国之在位者，爱独及其身。其民众亦皆然。而其国不亡，其类不殄者，木之有也。又曰：“故曰仁者爱人，不在爱我，此其法也。”案爱人，则我自与人共存也。人皆爱我，则大群亡，而小我不得独存也。又《王道》云：“观乎梁亡，知枉法之穷。”案吾国改革以来，亦枉法而穷也。然则《春秋》着梁亡之律，书梁亡，便是为亡国之君及臣民，定此一条律文。以治自亡者之大罪。又闵二年经。十有二月，狄入卫。案僖二年，城楚丘。《传》云：“城卫也。楚丘，卫地。曷为不言城卫，灭也。不言城卫，因卫已灭也。孰灭之？盖狄灭之。即闵二年冬，狄入卫是也。经书狄入卫，而不言灭之。其实，狄已灭卫也。曷为不言狄灭之，为桓公讳也。为齐桓公讳。上无天子，案天子者，夷夏共戴之首长也。是时天子不能统治万国，故云无天子。下无方伯，方伯者，辅天子以治其所统属之国。使强无侵弱，众无暴寡，则其职也。是时亦无方伯。《疏》云：齐桓当以天子治世为己任是也。天下诸侯有相灭亡者，桓公不能救，则桓公耻之也。”当时狄势正强，桓公力未能救。故为卫人城楚丘以避狄。终当驱狄复卫也。《潜夫论》《边议》云：“齐桓、晋文、宋襄，衰世诸侯，犹耻天下相灭，而己不能救，亦善善从长意也。”案此言《春秋》善人之善，则从其长。齐桓以不能救卫之亡为耻，是其长也。故《春秋》不言狄灭卫，正为齐桓讳不能救之耻，是《春秋》善善从长意。详此中经意，为桓公讳，正贬当时天子丧道，衰微不振。故夷狄侵夏，无以统制之。是天子之罪也。此与梁亡之条，别是一义。推此而言，如现代第一次大战后之国联，不能制止二次战祸，其失道之罪，亦《春秋》所不赦也。又庄二十六年经。曹杀其大夫。《传》曰：“何以不名？众也。举国以杀之，是一国之人，皆欲杀之也，故曰众。曷为众杀之？不死于曹君者也。”何氏注曰：“曹大夫与君皆敌戎战，曹君为戎所杀，诸大夫不伏节死义，独退求生，后嗣子立而诛之。《春秋》以为得其罪，故众。言众杀之，正其临战偷生败节之罪。略之不名。”诸大夫不名者，略之也。又定四年经。夏四月，庚辰，蔡公孙归姓帅师灭沈。以沉子嘉归杀之。《传》曰：“书以归杀之者，责不死位也。”国君战败被虏，不可降敌，宜死位，以明不屈之节，犹为人间存正气。案此与前条，为败军亡国不能死义者，正其罪。又僖三年经。徐人取舒。《传》曰：“其言取之，何？易也。”何注云：“易者，犹无守御之备。”《盐铁论》《险固》云：“徐人灭舒，《春秋》谓之取，恶其无备，得物之易也。故君子为国，必有不可犯之难。”案此为不修军备而亡者，定其罪。僖五年经。冬，晋人执虞公。《传》曰：“虞已灭矣，其言执之何？不与灭也。曷为不与灭？灭者，亡国之善辞也。”何注云：“言灭者，王者起当存之，故为善辞。”案《论语》《尧曰篇》云：“兴灭国。”故《春秋》书灭者，皆不许灭而当兴者也。若言梁亡，及此言执之类，皆《春秋》所绝也。案僖二年，晋人重赂虞公，假道伐郭。宫之奇谏虞公勿许。虞公爱宝，竟许假道。晋遂灭郭。至是取虞，而以虞公归。春秋贱之曰执，明其罪当绝。凡贪利而不救与国，卒以亡者，其罪皆视虞公也。详上数例，皆罪弱小不自立而亡者。《孟子》曰“人必自侮而后人侮之，家必自毁而后人毁之，国必自伐而后人伐之”，即申《春秋》义也。夫国于大地之上者，倘皆有以自立，虽或有枭桀之材，亦当消其野心，而归于逊顺。侵夺息，而太平之瑞至矣。唯有不自立者，而后强者肆志。故《春秋》诛侵略者，而于不求自立之弱小，亦诛而勿赦。此其用法，所以为平且明也。或曰：“不自立之国，罪其上耶？抑通上下皆有罪耶？”答曰：理实上下皆有罪。然上者，民之表也。诛其上而已矣。世运将离据乱，国际有联合机构。则于不自立之弱小，必扶勉其民众之优良者，以改纪其国之政。子夏言《春秋》重民是也。</p>
<p>治道难言，莫如据乱升平之际。《春秋》于此，着其大法。后之作者，条理可随时求详，而大纲无可易也。《春秋》之所以为经也，常道也。</p>
<p>太平世，天下之人人，有士君子之行，有万物一体之量，故万化畅通，而行所无事矣。《春秋》明此境，为升平极进之效也。</p>
<p>讲至此，思作结束。然犹不能无一言者。《春秋》之伦理观念，常随时改造，求合于宜。如男女问题，古者贵阳贱阴。此中阳谓男，阴谓女。《春秋》明国君虽尊，不臣妻之父母。尊妇故。主男女平等也。参考僖二十五年何注。又明妾母得称夫人，以齐嫡庶。古者嫡庶过不平，亦非人道。此皆当时所谓非常异义也。又如君臣之伦，古者曰，食其食，死其事。参考《韩诗外传》卷八，齐崔杼弑庄公条。则是以忠为奴德，而不知有独立与自尊。且不知立德于天下者，比之效死于一人，其高下相去，不止判天渊也。《论语》《宪问篇》：“子路曰：‘桓公杀公子纠。召忽死之，管仲不死。’曰：‘未仁乎？’仲与忽同事子纠。今忽死纠之难，仲独不死。故子路准古者食其食死其事之道，而疑仲之不仁也。子曰：‘桓公九合诸侯，不以兵车。桓公行义，不战而诸侯归之。因共相联合，以攘夷狄，安天下。管仲之力也。如其仁，如其仁。’孔注：言谁如管仲之仁耶？子贡曰：‘管仲非仁者欤？桓公杀公子纠不能死，又相之。’子曰：‘管仲相桓公，霸诸侯，一匡天下，民到如今受其赐，微管仲，吾其被发左衽矣。岂若匹夫匹妇之为谅也，自经于沟渎，而莫之知也。’”据此，可见孔子于君臣之伦，已改正其主奴关系之迷谬观念。食其食，死其事，乃妾妇之道，吾人不当以奴德为忠，而贵独立，贵自由。独立，自由，乃忠之最大也。忠于性分也。不当效死于一人，而当立功立德，以安天下人。此其道德高广，唯《子路》、《子贡》，得承斯教。宜非小智之所逮闻也。而汉以来儒者，终执奴德以为忠，事夷狄盗贼之主，亦为之死而不知耻，岂不异哉？夫二千余年儒者，犹执据乱世之伦理，而不悟升平太平之美也，斯已奇耳。《论语》与《春秋》通，学者宜尽心焉。</p>
<p>已说《春秋》，今次略言《尚书》。《尚书》有今古文之分，最为纠纷难理。余于此不暇详。学者欲知其概略，可阅皮锡瑞《书经通论》。皮锡瑞谓《尚书》之确凭据，首推伏生《大传》，次则司马《史记》、《白虎通德论》，皆多载今《尚书》说。治《尚书》者，不可不以此三书为依据。其说固是。而犹未窥根底也。余以为《尚书》一经之骨髓，当求之《论语》，《孟子》亦须参证。古者书三千二百四十篇，孔子删定，断从《帝典》始，盖以二帝三王，治起衰乱之中，辟草昧而进文明，其行事足为后世法。二帝，尧、舜，三王，夏禹、商汤、周文王、武王也。或谓二帝三王固可法。而《尚书》所载者，多有三王后嗣之行事，岂尽可法？曰：录其不可法者，所以示炯戒也。经自以二帝三王之道为宗主，而其后嗣之失，亦并存之，可以考世运盛衰之故。则二帝三王之道，为至正而不可易者自见。故《论语》盛称尧、舜、禹、汤、文、武、周公之德，《孟子》亦然。吾尝欲以《论》、《孟》称尧、舜、禹、汤、文、武、周公之辞，汇录而释之。玆不暇。而《中庸》云：仲尼祖述尧、舜，举二帝，即摄禹汤。禹汤承二帝之道者也。宪章文、武。言文、武，即摄周公。文、武周三圣根本精神，自承禹、汤。但周初世运已不同夏、商，三圣之道自有许多变通处。孔子曰：吾从周。其相承接较近也。则《书经》专纪二帝三王之行事，以明道统治统之传授，其极重要可知。后之人，欲寻儒家血脉，不得不注意于斯经。然儒学渊源，固当求之《书》。而散失殆尽，伪造迭出，难可追寻者，亦莫苦于《书》。《史记》《儒林传》及至秦焚书，《书》散亡益多。至作伪者，则汉成帝时，张霸已空造百两篇，不止东晋梅颐献《古文尚书》《孔安国传》为伪也。《后汉书》《杜林传》：“林于西州，得漆书《古文尚书》一卷，常宝爱之。虽遭难困，握持不离身。传之卫宏、徐巡，于是遂行。”马、郑本之以作传注。世或以漆书为杜林伪作。近人以伏生所传今文二十九篇为不伪。余谓伏生所传，是否为孔子手定之篇，犹复难知。《秦誓》，必秦时博士增入。《春秋》斥秦、楚为夷狄，何至以《秦誓》继典谟乎？今唯据《论》、《孟》以求二帝三王相传心法，而后儒者所承道统治统之脉，灼然可明。孟氏后孔子百年。如今人马相伯寿至百岁，其视百年，犹刹那顷耳。邹、鲁又若比屋。孟氏专学孔子，长于《春秋》、《诗》、《书》。故孟子之言，最宜与《论语》参观。伏生所传诸篇，虽不必尽为孔子删定之遗文，而《尚书》一经之根底，要可于《论》、《孟》抉发之也。</p>
<p>所谓二帝三王相传心法者何？曰：“执中而已矣。”《论语》《尧曰篇》云：“尧曰：‘咨尔舜，天之历数在尔躬。允执其中。四海困穷，天禄永终，舜亦以命禹。’”案历数，是岁月日星辰运行之法。曾子《天圆篇》：“圣人慎守日月之数，以察星辰之行，以序四时之顺逆，谓之历。”《中论》《历数篇》：“昔者圣王之造历数也，察纪律之行，观运机之动。原星辰之迭中，寤晷景之长短，于是营仪以准之，立表以测之，下漏以考之，布算以追之。然后元首齐乎上，中朔正乎下。寒暑顺序，四时不忒。夫历数者，先王以宪杀生萌，而诏作事之节也。使万国不失其业者也。此历数之义也。”《春秋繁露》《郊祭篇》引此文，释之云：言察身以知天也。《正义》曰：董以在训察。躬训身也。在之为察，见《尔雅》《释诂》。</p>
<p>执中者。执，持义。中谓心也。心备万理，其通感流行，皆自然有则而不过，故谓之中。如星辰之行，皆有纪律而不过，故准诸天之历数。以察于身，则见夫吾身之动作，实内自有主，其发用皆有则而不可乱者，此即所谓心是也。古者说心为天君。天君者，言其为吾身之主也。云何为主？即以其动应万感，造起万化，皆自然有则，故说为吾身之主也。然则何不直言心？而变文言中耶？曰：言中者，则直指其发皆有则而不可乱之本心以言之也。世俗亦以乱识名为心，言中，则有以简别之也。乱识一词，系借用佛氏《唯识论》中语。乱者，迷乱。迷乱之识，即古道家云人心或私欲是也。盖吾人如不自存持吾之本心，使其主宰乎身，则此身交乎物，将为物所引，而障碍心之灵明，遂成迷乱之动。如见色思淫，见利思得，临难思免之类。是时即乱识或人心用事，而本心无权也。中之取义，本以其有则而不过。此心动用万端，皆自然有则，毫无过差。如事亲便知孝，交友便知信，处事便知敬，格物便能析其理则。如星辰之行，自有纪律，无一毫过差。故说为中。有则而不过，亦即是不乱义。程子又以不偏言之，亦得。此心具万善，应万感，无有偏于此，而不运乎彼，或偏于彼，而不运乎此之憾。故即其不偏，而名之以中，此与有则而不过之义，可互相发明。执之为言持也。人皆有是本心，即皆有此中，但如不知所以存持之，则将有心为形役之患，云何心为形役。须细究《新唯识论》卷下《明心章》。以至天地闭，日月蚀，成大迷闇。则不能存持本心之咎也。尧语舜以执中，中谓心。执者，存持义。千古圣学之宗要，盖在乎是。旧解，中谓中道，而不知中即是心。则所谓中道者，茫然不知所据。如向事物上求中欤？舍吾心，而事物之有无，且不可言，以无认识事物者故，事物之有无，已不知，何可于事物上求中欤？如谓中在事物，而执中者心。则事物变迁无定形，即中无定在，而吾心恶从执之，又何可执之乎？须知，事物非离吾心而外在，即事物之则，本不离吾心而独存。吾心元是有则而无过差，遍涵而无偏倚，故谓之中。唯其然也，心之了别与处理乎事物，能令一一当理而不悖，合矩而不乱，则以吾心即中而已矣。此等道理，至广大，极幽微，非深心反己体认，则且疑余以臆说诬圣言也，余复何辞？</p>
<p>四海困穷，天禄永终者。中心无私，其视天下犹一人也。故能念四海之困穷，穷于德，思所以教。穷于养，思所以养。此念即中也。念四海困穷之念，正是本心流通不容已处，故云即中也。天禄永终者，言享天禄，能终竟之也。天禄，《正义》云：言天子禄食自天予之，故云天禄。执中，即量周四海，为群生所托命，故终天禄。</p>
<p>舜亦命禹者，言舜亦以执中之道授禹。</p>
<p>舜亦以命禹句下紧接云：曰：“予小子履，履，汤名。称小子者，时汤将伐桀而告天，自谦之辞也。敢用玄牡，敢昭告于皇皇后帝。皇，大也。后，君也。此尊天帝为君也。古代有天帝之观念，与耶教似相近。然玩其大旨，则天帝毕竟非离自心而独在，终与宗教家不必同。有罪不敢赦。顺天奉法，有罪者不敢擅赦。帝臣不蔽，简在帝心。古者以天子为天帝之臣，此言夏王桀，居帝臣之位，其罪过不可隐蔽，以其简在天心故。朕躬有罪，无以万方。汤云：己有罪，于万方无干预也。万方有罪，罪在朕躬。”汤云：若万方有罪，实皆我身之罪也。案此节之首，曰字上当有脱简。此节承舜亦命禹而起，盖明汤亦绍明执中之道。其曰万方有罪，罪在朕躬，颇同释迦我不入地狱，谁入地狱之怀。基督为众生担荷罪恶，亦符此意。此正显汤能执中，故德量之宏若此。证以《孟子》《离娄下》云：汤执中。此文或在此节之首，后虽脱落，而孟子犹能志之，则汤绍执中之传，确不容疑。</p>
<p>文王演《易》，《史记》有明文。武王、周公，并承家学，《中庸》称孔子宪章文、武，则孔子之《易》学，必受文、周影响，断无可疑。《易》建太极为本，太极为万有之本体。郑玄云：极，中也。详《洪范皇极》注。则文、周远承二帝及禹、汤相传之中道。中即是道，曰中道。展转以至于孔子，脉络分明。在孔子前者，周室刘康公有曰：吾闻之，民受天地之中以生，所谓命也。案刘子言天地之中者，即易之所谓太极也。朱子言万物统体一太极，一物各具一太极云云。实则，一物各具之极，即是万物统体之极，本非判而二之也。详玩《新唯识论》大海水与众沤喻，此理不难解。是以有动作礼义威仪之则，以定命也。案人受天地之中即太极以生，从所受言，则谓之命。然人既生矣，则形气乘权，易为物引。而动违其则，如目接淫色而情移，耳接奸声而心荡之类，老氏呵以聋盲，佛氏伤夫惑染，此皆丧其命者也。故人生欲全其本命，必须有定之之功。动作礼义威仪之则，皆本乎所受天地之中，而自然不容已之节文也。故能保持此动作礼义威仪之则者，即有以凝定其本命，而不受形气之累，不为物欲所引，故曰以定命也。刘子之言，极高明，道中庸。致广大，尽精微。上承文、周，下启孔子。学者不可以其言之简，而或忽之也。刘子语见《左传》《成十三年》。文、武、周三圣，承尧、舜、禹、汤相传之中道，至春秋之世，而刘子犹精阐之若此。孔子作易，又盛宏其义，广大悉备。《系辞传》言《易》之为书，广大悉备。天道，人事，物理，无所不包含，无所不通贯也。至子思后学，括大《易》之要最，而为《中庸》一书。庸者，常义。中者，万化之源也，常道也。万物由之而成，故言常也。其在于人，则本心是已。心之德，恒清净明觉，不受染污，故言常也。文约义丰，与佛家龙树《中论》，可云异曲同工。宋世，新儒学肇兴，犹宗斯典。大哉中道，永为中华哲学思想界之柱石，盖二帝之贻谋远矣。夫子删定《尚书》，断自尧、舜，迄三王之事。《论语》称二帝三王之德者，颇有多处。而《尧曰篇》明执中之传，即群圣心法相授之征。晚世后生以疑古为名高，有疑《尧曰篇》或由逸书窜入者。此乃无端妄议。郑玄曾云《尧曰篇》知命一章，《鲁论》所无，盖从齐古校补周本。古简脱漏盖有之，然齐古可征也。且《鲁论》所缺者，仅《知命章》耳。《诗》、《书》执礼，皆夫子所雅言。《尧曰篇》，皆夫子述及《尚书》之语，何得疑为窜入。儒家道统，治统，相承不绝。其开基实自二帝，观《尧曰篇》所称，而《书》始唐虞之意，昭然可见。伪孔《古文尚书》“人心惟危”四句，见伪《大禹谟》。为宋儒所宗。宋儒虽已疑其伪，而卒不肯直斥之。清人始明断其伪。遂谓宋学所宗者已失其据。不知伪书依执中一词，而采道书之言，以相发挥。《荀子》《解蔽篇》引道书曰：“人心之危，道心之微。”此伪书所本也，然义实相通。中，即道心。执中，即道心常存。不能执中，即私意私欲起，而谓之人心矣。辞有增入，而义无诬妄也。伪书其可轻排乎？佛家《大乘经》，本非佛说，而以不背释迦教义故，皆得视为佛说。凡伪书名言法语，以为出自古圣贤，无不可也。</p>
<p>《尚书》既残缺，二帝三王之行事，虽时见于诸子书，然罕得其要。法家更捏造诬诋之辞，最卑鄙。常谓吾民族过复杂，高明者极其高明，劣下者极其劣下。而劣下者毕竟居大多数，故一般人之知解与道德，每觉缺憾过多。自昔以来，每逢衰世，则士人思想之浮浅混乱，无可形容。适以表见其下劣而已。如《韩非》《忠孝篇》云：“瞽瞍为舜父，而舜放之。象为舜弟，而杀之。放父杀弟，不可谓仁。妻帝二女而取天下，不可谓义。仁义无有，不可谓明。《诗》云普天之下，莫非王土。率土之滨，莫非王臣。信若《诗》之言也，是舜出则臣其君，入则臣其父，妾其母，妻其主女也。”此段文字，纯以邪妄无知之心，诬诋先圣。舜受尧禅，岂得云臣其君。子为天子何可谓臣其父，妾其母？后世如汉高即位，而其父太公犹存。唐高祖禅位太宗，此等事，后世犹有行之者。将谓汉高唐太，皆是臣其父，妾其母乎。主女不可妻，则自古帝王之女，皆不可下嫁人臣，必终其身为怨女，有是理乎？据此种种大无道之诬辞，则放父杀象之说，必不可信。当以《孟子》书所述舜事为定据。昔孔子言夏、殷之礼，而伤文献不足征。又以史阙文为贵。又曰：“知之为知之，不知为不知，是知也。”可见孔子治学态度，最极谨严。七十子后学，皆守孔子家法。诸子述古事者，必折中于儒，而后不惑于邪谈也。孔子当《春秋》时，曰：吾犹及史之阙文也。今亡矣夫。此当是晚年之叹。可见当时言史事者，已不守阙文，而有造伪之习。至战国时，则造伪之风极盛，而其言之鄙薄邪妄，至不可形容。如《韩非》《忠孝篇》之辞，特一端耳。又如魏、晋佛徒之诋毁儒道，皆于六经及老、庄学，全无所窥。其辞殊不足一哂。清人之诋宋、明儒亦然。今后生薄其固有，而习为种种浮妄混乱之谈，以诳青年，诱流俗，使民智日趋卑下，尤有族类危亡之惧也。余尝言：战国时期，学术思想虽号为极盛，但至末期，秦与六国之竞争日烈，则其时社会之下劣分子，乘权狂逞。孟子所谓诐淫邪遁之辞盈天下，民智日塞，民德日偷。吕政遂得以昏狂，而临宇内，奴亿兆。文化衰绝，迄今不振。论古至战国末期，吾有感焉。若夫曹丕云：“舜、禹之事吾知之矣。”则以狗盗之心，而欲上诬先圣。罪通于天，无可逭也。伏生传《书》既不全，学者求尧、舜之道，与三王之义，必以《谕》、《孟》为据。宋、刘氏之《圣传谕》，虽参禅义，而于古圣贤心事，颇有体会，吾常欲取《论》、《孟》述二帝三王诸文，汇集成编，并为注释，附以《圣传论》而加之评正，合为一册，名曰《书经要略》。庶几《尚书》一经之微旨，犹可钻研。孔子删定之书，与未删之书自有别。孔子之书，经而非史，盖推明二帝三王相传心要，以为后世法也。其未删之书，则史而非经。古所称三千二百四十篇，当与孔子之书并行。汉初或有存者。张霸造伪，必有所取材。伏生所传，是否不杂未删之书，亦复难知。老当衰乱，所欲造述者多，而中怀伤感，无可与语。则亦付之无言而已矣。</p>
<p>附识：旧与人书，谈执中义，有可与此处相参证者。其文云：中和，中庸，本一义而异其名耳。大文有云：尧授舜，允执其中，舜亦以命禹。汤执中。盖圣人南面而治天下，一出于中正，而无所偏倚焉尔。原其初义，第言其宅心至公，无所偏私。详大文之意似有当，而或未究其真也。夫云宅心至公，此公、为即心耶？为在物耶？此公若在物，则是向事物两端之间求之也。向外找中，将以何为标准？如所云燕、越之中，可以尺度求也。而一切事物多属无形，不必如燕、越之有地段也。无形之事物，亦不能用有形之尺度，以计其距离也。然则凭何尺度以求中欤？故向外找中，不通之论也。若所云公者，即此心耶？则吾平生主张明体之学，固远有端绪。非吾之私见，而尧、舜以来，传授心法，固如是也。心体自是至公，自无偏私。其于事物之至，自不会持一端之见。如俗所云知其一而不知其二。或厚于己而薄于人也。人我，两端也。彼此，两端也。同异，两端也。是非，两端也。凡失其本心者，于两端之中，常执其一而遗其一。知有我而不知有人，则执我而遗人矣。拘于此则不见彼，是执此而遗彼矣。党同而伐异，是执同而遗异矣。是其所是，非其所非，则执是而遗非矣。天下皆两端也。而人则恒执其一端，而莫或执两，此人情之通患也。《中庸》称舜执其两端，用其中于民，此舜之所以为舜也。天下皆两端，而吾双执之，则吾不堕两端之中，而游于两端之外矣。游于两端之外，则至公之心体，桓超然遍照，是之谓中和。无偏端之碍，故云和。无所偏倚，故云中。中即和也，和亦中也。有二事乎？《中庸》之中，即中和之中。其以庸言之者，庸，常也。不随物迁，故言常。此义深远。或以庸训用，作用中解者，失其旨矣。中庸，中和，俱是形容一中，元无别体。中也者，本心也。本心无待也，无待，故无所不覆载。天下皆两端，私意起，则执一端而有对碍。未能无待而无不覆载也。克治私意，执两而超于其外，故无待之体显，而能用其大中以覆载天下之民也。用之云者，取诸己所固有而用之也。《中庸》曰：“执其两端，用其中于民。”盖显执两，则能自用其中。不执两，则私意为碍，而中体已放失，不得而用也。细玩文义，此中，明明不在事物两端之间。而吾子引此文，乃曰，孔子之后，儒者言中道，必有以为在事物两端之中者，已与舜、汤之执中异趣。此乃误解经义，又多为前儒恍惚之谈所误。此义迷离千载，非独吾子今日也。夫向事物两端之间求中，事物不必如燕、越地土之有形也。有形之尺度，又不得而量之也。当知事物之中，实即吾内在之中，用于事事物物，而令事事物物莫不得其中也。天地闭，曰月食，万物皆闇。私意守其一端，本心丧，内在之中亡，则万事万物皆失其理。此义，非训诂可释，非空洞理论可持，反身实体之，而后可得也。《中庸》言诚，从天命之性上立脚。《荀子》以气质为性，详《新唯识论》附录。其言养心莫善于诚，《不苟篇》则其所谓伪者是也，由外铄也。此与《中庸》言诚，奚止异以天渊，而吾子乃谓《中庸》有承于荀卿。是以紫乱朱，郑声乱雅乐，恶莠乱嘉禾也。余义不获一一详论，唯贤者察之。</p>
<p>《书经》不暇详说，《诗》、《礼》、《乐》诸经，或疑《乐》经亡失，然《礼》《记》中《乐记》一篇，则《乐经》也。旧说汉武帝时，河间献王好博古，与诸生等，共采《周官》及诸子言乐事者，以作《乐经》，此说不足据。《乐记》义旨深远，决非杂凑之文。此必孔子传授，七十子后学记载。颇思创通大义，然世事如斯，吾意绪极不佳，未欲续讲。国人昏偷无耻，吾宁抱遗经，以独立于危峰苍柏之间，圣灵其默佑一线之延欤？</p>
<p>《诗经》难读，非有大智慧，虽读之，与不读等。吾举《论语》言《诗》者四章，以示后生，愿思之终身，无妄谓易解。夫惟知圣言不易索解也，而后可求真解，而后可与言《诗》。</p>
<p>《论语》《为政篇》云：“子曰：‘诗三百，一言以蔽之，曰，思无邪。’”</p>
<p>《八佾篇》云：“子曰：‘关睢，乐而不淫，哀而不伤。’”</p>
<p>《阳货篇》云：“子曰：‘小子何莫学夫《诗》？《诗》可以兴，可以观，可以群，可以怨。迩之事父，远之事君。案古言事君，犹今言治国平天下之道。多识于鸟兽草木之名。’”</p>
<p>子谓伯鱼曰：“女为《周南》、《召南》矣乎？人而不为《周南》、召南，其犹正墙面而立也欤？”</p>
<p>三百篇，蔽以思无邪一言。此是何等见地，而作是言。若就每首诗看去，焉得曰皆无邪耶？后儒以善者足劝，恶者可戒为言。虽于义无失，但圣意或不如斯拘促。须知，圣人此语，通论全经，即彻会文学之全面。文学元是表现人生。光明黑闇，虽复重重，然通会之，则其启人哀黑闇向光明之幽思，自有不知所以然者。故曰思无邪也。非于人生领悟极深，何堪语此？呜呼！难言矣。</p>
<p>《关睢》古今人谁不读，孰有体会到乐不淫，哀不伤者。情不失其中和，仁体全显也。仁者，万化之本源，人生之真性也。吾人常役于形，染于物欲，而情荡而失其性。乐至于淫，哀至于伤，皆由锢于小己之私，以至物化，而失其大化周流之真体，此人生悲剧也。夫子于《关睢》，直领会到仁体流行，其妙如此。从来哲学家几曾识得此意。凡今之人，慎勿轻言《诗》也。读《诗》不易，读文亦然。今人论古书真伪，辄曰辨抉其文，何言之易乎？胸无义解与容蓄者，眼光浮短，焉得上下古今，论文章得失乎？海上逐臭，其不以金玉为瓦釜者希矣。</p>
<p>《诗》有功能，兴观群怨。人生真感，时代狂潮，政俗极敝，读《三百篇》，而犹可兴可观可群可怨。《骚》经犹足嗣响，后此，而《诗》亡矣。</p>
<p>不为二《南》，其犹正墙面而立。面墙者，一物无所见，一步不能行。二《南》于人生之启示，若是重要。夫子训伯鱼以此。试问二南是甚境界，后人欲究夫子作人精神，与其思想渊源，必不可不求之二《南》，何得轻心放过。</p>
<p>礼经有三。《周官》，《礼记》，《仪礼》。三礼之中，《仪礼》自是周代旧典，不必为夫子所删定。但为孔门之所传习则无疑。今传之篇章，亦不完。朱子《仪礼经传通解》以十七篇为主，取大小戴及他书传所载，系于礼者附之。仅成家乡邦国王朝礼而殁。丧祭二礼未就，黄干续成之。此为治《仪礼》者所不可不读。江永《礼经纲目》、秦蕙田《五礼通考》，皆本之。大小《戴记》当有战国及汉初儒者增窜之说。然其中大义微言，必出夫子传授。七十子后学相承未坠，最可宝贵。余以为孔子之《礼》说，当于大小《戴记》求之。但后儒增窜，不可不辨。余尝有意抉择，卒鲜斯暇。窃谓礼之本，在以性帅情，情从性，则情亦性也。率性，即明通公溥，而万物咸遂其生。礼教之流失，至于情胜任私。如亲属，则主恩掩义。中国家庭，百病丛生。不独养成子弟依赖等恶根性，而害尤甚者，即只私其家属，以及姻娅，而不知有社会与国家。反不若尚法者之以纪律束其民，使之习守于公共规律之中，各循其分而不敢犯。反不若三字，一气贯下。孙卿已豫防后儒重私恩与情胜之弊，而特明人生在群、群贵有分之义。分者，人在群中，各有其应尽之责任，而不可相诿也，各有其应得之权益，百不可相侵也。此则以礼治兼融法治，为据乱升平之际所宜取则。孔子于《春秋》张三世义。据乱世，固宜导民以礼，然民质未优，亦须齐之以法。升平世犹然。至太平世，则天下之人人，皆有士君子之行，而可专言礼治矣。大凡礼制以随时更张为贵，中国礼教之流于情胜任私，则以大家庭制之积久而不更故也。此中有千言万语，玆不暇详。《春秋》本有集体农场之规，见前讲《春秋》井田制。即以有规律之社会生活，而救家庭间恩掩义之种种流弊。孙卿主张群与分之意，适与之合。惜后儒不能究明而实行之。余以为孙卿书，当与大小《戴记》，并称《礼经》。而于二《戴记》中，寻孔子说《礼》之本原处，别集为一篇。其大小戴所集后儒说，或不必合于孔子之旨者，亦别集成编。孙卿之义，条举其纲要，而别为篇。如是，总为一书，附于大小《戴记》及孙卿书之后，使言礼治者，足资考正焉。老当昏世，恐难竟此愿也。</p>
<p>《周礼》一经，以职官为经，事义为纬。其于治理，直是穷天极地，无所不包通。此经有同于《易》、《春秋》者，亦是义在言外。其表面只有若干条文，并不铺陈理论，而条文中却蕴藏无限理论。此经决是孔子之政治思想。七十子承受口义，转相传授。不知何时始着竹帛，但战国时儒者，当有增窜。然若以为刘歆伪托，则是知见太短，未足窥此经之蕴，遂推崇刘歆，而不自知其陷于愚妄也。</p>
<p>《周礼》首言建国。其国家之组织，只欲其成为一文化团体。对内无阶级，对外泯除国界。非如今世列强，直是以国家为斗争之工具。至其所谓辨方正位，即斟酌地理与民性关系，而为其团体生活之宜，以划分领域，故不容一国家对他国家有侵略之行为。</p>
<p>《周礼》政治，是多元主义。各种职掌或业务，无小无大，一一平列之。欲今平均发达，决不以一种最高权力断制一切。此种政治理想，极高深广远。余此时无暇发挥，俟之异曰。</p>
<p>《周礼》主张治起于下。此义昔儒已多见到。</p>
<p>《周礼》主张世界经济问题，宜一依均平之原则而解决之。与《论语》言“患不均藉及《大学》以理财归之平天下，同一意思。其于生产事业，尤所注重。</p>
<p>《周礼》主张德治与礼治。其社会教育，力求普遍周挚。必使天下无一人不受德与礼之训育者。明儒方正学先生，有为万世开太平之志，尝欲本《周礼》之法，以施诸行事。王阳明先生行乡约于西南夷，亦此意。</p>
<h2 id="十力语要一九四七年-卷一">十力语要（一九四七年） 卷一</h2>
<h6 id="阅读日期-2026年07月19日-2026年07月20日-共-2-天">阅读日期：
2026年07月19日-2026年07月20日 共： 2 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
