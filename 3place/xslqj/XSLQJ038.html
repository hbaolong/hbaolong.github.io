<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:四缘章</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:四缘章</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="四缘章">四缘章</h4>
<p>功能任运，体是虚幻，无实作用，故日任运。藉待象缘，故次之以四缘。现证如是有为法，如是缘起，依托众缘而起，名缘起。都无自性，遂说四缘，称实而谈，非同妄构。</p>
<p>四缘云何？一、因缘。《三十论》七：“因缘，谓有为法，亲办自果。此体有二：一、种子，二、现行。”云云。参考《述记》四十四第一叶以下，此在唯识，界域最严，列举条流，唯有其三：一、种生种，二、种生现，三、现生种。以次述焉。</p>
<p>云何种生种？无量功能，依止藏识大海，《规矩颂》云“浩浩三藏不可穷”，故喻如海也。为藏识摄持，摄持即是相分。刹那刹那，前灭后生。微论有漏无漏，未有对治，便恒随转。无漏功能，法尔清静，更无对治，故不断。有漏功能若对治不起亦不断。功能断否？唯视对治有无。说见前章。故此功能，自类相生，类有二义，解见《功能章》。前种势用，亲生后种，故后种是前种之自类。前种后种因缘性，因果异时。由此，功能非断、非常，宛尔生灭，前念种灭，后念种生，幻有迁流，乃云宛尔。成其胜用。体是生灭，故有能生胜用，若是常住法者，即非能生。所以异于自性神我等计也。哲学家言一元二元多元者，并无此中因缘义。</p>
<p>云云何种生现？功能通有漏无漏言之。恒转非断非常故言恒转。若逢缘合，方起现行。如不待缘，应有实作用，又应一切时，恒生一切法，理何可通？现行是用，功能是体。体用固不离，而实不即。如心现行。能缘虑，心种不尔；色现行。有质碍，色谓第八识等实根尘相分。色种不尔。参考《述记》十四第三叶。以故，体用条然，条然，各别貌，《三十论》说：“种望现，名异类。”《瑜伽》亦云：“他性，以体用分之故也。”然复当知，体用定相随顺，如色种不生缘虑用，心种不生质碍用。故所生现，望能生种，亦说名自类。从言异路，义解非一。法尔俱有。附识一。如眼识，第一刹那种生现，问：“种生现，待缘有几？”曰：根尘、相种；能缘见种。俱时更互相望用，但缘合幻生。体用并时呈显，犹如炷焰。灯炷生焰，炷焰并时相依而有。即此刹那，种、现俱生俱灭已。唯种子自体，依止第八识中前刹那灭，后刹那随转，终古不断，若现行自体，则于前刹那与其自种俱灭已，后刹那便不随转，即由他现续生，成其不断。他现者，后刹那种所生现也。然前后刹那相续之间不有间隙，此处不容妄情猜度。第二刹那种生现，其理亦尔。眼识如是，耳识乃至第八识准知。</p>
<p>种望现是因缘性，即体谓种。用谓现。决定相似。如心种定生心法现行，不生色现；色种定生色法现行，不生心现。法相厘然，宁可淆乱；昔天竺小乘计色心展转互为因，晚世学者亦有以心为色因、如远西唯心论。或色为心因，如唯物论。又或执有因非心非色，如中立一元论。此皆似比无据，现证如是色法，比知此色自有因缘；现证如是心法，比知此心自有因缘。诚非臆测无根之谈。反此，则为似比。戏论唐功。</p>
<p>又复当知，心种色种，类各无量。色种异类，各生其现；心种异类，各生其现。有为诸法非一非常，成其幻化，此至俶诡不测者也。云何现生种？七现行识，唯除第八，说见功能章。有胜势用，而增减者皆是能熏。此能熏识，一刹那顷从自种生，即此刹那，有胜功力，能熏本识，生自类种。所生种与能生现，体性相似，故名自类。如眼识无漏现行见分，定熏生眼识无漏见种是也。余准知。故现望种，谓其所生之种是因缘性。</p>
<p>然天竺古师有以现行说名功能。《三十论》八：“论说因缘依种子立，现行亦能亲办自果，如外麦等亦立种名。”详见《论》本八第三叶，《述记》四十五第十四叶。按《摄论》已说外种，盖顺俗取譬耳。实则外麦等种望内识相种，即是现行果法，不得名种矣。世俗误解，何可不辨，云云。此则名相杂乱，非正义也。虽因缘依种子立，不可说因缘即种子。《论》以亲办自果，明因缘义，极为应理。若现生种，亲办果故，斯是因缘。岂谓现能为因，便得名种？《述记》十二：“据不正义，以释因能变。”见《述记》十二第十叶以下。淆现于种，非小失也。《论》言因能变，乃建立种子为识，生之因耳，若现亦名种，则法相淆乱。至因缘中有现生种一义，所以明新熏种之来源，别为一事，焉可并谈？太贤《学记》二第二十四叶虽不取基疏，然其词义隐晦，未畅厥指。</p>
<p>难曰：“现不名种，如何说因缘依种立？”曰：现行为因，即熏成种，非不依种立。</p>
<p>又经部计前法为后法因，故因果异时。大乘说种生现，现生种，彼此俱有，故因果同时。种生现，体用俱时呈显，说见上。现生种者，非现灭已方生，若已灭者便无能生势用。即此现从种生时，有胜势用，别生一法，还为第八中种。准此，则三法同时，彼此对待也。三法者：一本有种，二现行，三新熏种。前后不许并，非彼此不得并也。因果时分同异，昔为本宗与余部力诤之事。详见论本三第五至七叶赖耶恒转门、同四第八至九叶种子依中。实则各据一义，不相水火可耳。</p>
<p>上述因缘，唯有三种。因缘以亲办自果为义，异此不名因缘。</p>
<p>小乘六因，详《俱舍》依现行立。彼无功能，虽说为因缘，实是增上缘耳。《述记》四十四第四五叶，《对法》论因缘中说六因是因缘，即现望现。</p>
<p>二、等无间缘。初、因缘依种子立；今此第二，依现行立。现行终古无尽，阐提有漏，现行无尽；佛无漏现行无尽。七八俱恒，六除五位无心，余亦不断。以等无间缘有此胜用，故次因缘说之。案八现识，言识摄心所，各各见、自证，是此缘体。不言第四者，摄入自体分故；不言相分者，相托见起故，无缘用故。《义演》云：“此缘约四义辨：一、前聚于后，二、自类无间，三、等而开导，四、令彼复念心、心所。定生。”见《义演》十五。其一、简同时或后时，唯前聚心、心所聚，类也，如眼识前念心、心所。对后念即名前聚。望后聚心、心所为缘。俱时无二念，并后不开导前，故并简也。</p>
<p>其二、显非他识为缘。如眼识，前刹那灭已，引后自类眼识。令生。乃至第八识，刹那刹那开前导后，是为自类无间。云：“何八识不互为缘？”曰：“一身八识，容俱时转，七八相望恒俱转。前六与七八相望，则有时俱转，有时不俱转，故言容耳。故不得互为此缘。”难陀安慧执异类识作等无间缘，不知异类既容俱转，即无互相开导之理。参考《述记》二十七第一叶以下及四十四第六叶以下。“若尔，心与心所异类俱转，如何望后并得互为缘？”曰：心所与心相应，和合似一，依缘事处同故，已说如前。非可离别令其殊异，不应例同异识，故得互作等无间缘。又无间者，前为后缘，顺次相生，名为无间。例若眼识，自第一念、第二念以往，无有越次。非不许有间断，如眼识前后相望，虽中经百年等断，有眼识望后眼识。亦为缘。乃至第六亦尔。唯七八俱恒，无有断时。</p>
<p>其三、显缘义。云开导者。开，避义与后处义；导，招引义。前法例如前念眼识。避其处，即望后为招引，令彼后念眼识得生，心有缘法，谓能缘虑法。方具此二。开也，导也。余色法等，皆此所遮。色法唯有开义，无导引力，不相应假，无为无前义，故开导二义俱无。又“等”言，有两义：一、体等。如眼识，前念心王唯一，俱时无二心王。受等心所亦各唯一，俱时无二受等。后念王所，亦复各各唯一。耳识乃至第八例此。每一心心所，前后皆无多类并生，名为体等。二、用等。前念一心王，有胜势用，能齐引后念心、心所令起。又即前念一心所，有胜势用，亦能齐引后念心、心所令起。由此，王所和合似一，为因望后齐等开导，故名用等。此简相似沙门义，彼以心引心，受数引受数，想数引想数，望余不齐引也。</p>
<p>其四、前法开导，后果定生。如极重睡眠、闷绝等位，六识中断而后得生，即前灭识为之开导。若无果后念识望自前念识而得果名。定生，便非此缘。上来四义，显此缘讫。《三十论》依等无间缘，说开导依，然复当知，等无间缘，心、心所俱是。开导依唯心王得名。《述记》云：“所依是为主义，心所不名所依也。”</p>
<p>如是等无间缘，八识有漏无漏，分别云何？若第八识有漏无间，前为后缘，次第而转，名无间，有无漏生。登地以去，至金刚心，有漏顿断，无漏顿生，即前有漏心、心所开避其处，引导后无漏心、心所令生，乃等无间缘之妙用。无漏起已，定无生有漏者。以此无漏，必不断故。由斯第八，有漏无漏，不互为缘。此言缘者，谓等无间，后准知。五识例此。</p>
<p>若第七识，十地位中，入法空观，无漏心生；出法空观，有漏心生。即有漏无漏，容互为缘。观前有漏心，引生观时无漏心，出观后有漏。又由前观时无漏心引生。有漏无漏，迭为前后，故互为等无间缘也。善与无记，《述记》四十四第十五叶，即此有漏无漏相生，以辨性别，第七有漏位是无记性，无漏位是善性。相望亦尔。</p>
<p>若第六识，有漏无漏、善不善等，第六有漏通三性，无漏唯善。各容互作等无间缘。论说入见道时，初起无漏，此在色界或欲界。恐繁不述。</p>
<p>若前五识，十地位中，第八未转无漏，五定有漏。彼五色根是异熟识有漏相分摄。根有漏故，识亦有漏。若言有漏五根发无漏识，此不应理，《论》有诚文。有说入地得成所作智，此不正义。故五识无漏，同第八俱时转，不与有漏互为缘。谓等无间缘。善等相生，准第六知。</p>
<p>又复当知，前七转识与第八识金刚无间，有漏种现，刹那断尽。自此以往，俱是无漏相续，恒无有断。故六七漏无漏，容互为缘。等无间缘。此说因位，应如理思。</p>
<p>三、所缘缘。三十论云：“谓若有法，是带已相，心或相应，所虑所托。此体有二，一亲二疏。”云云。今即据此，为释如次：</p>
<p>云有法者，谓有体法。真如无为实有，依他色心诸有为法，皆依托众缘而起，故名依他起。他者，缘义。幻有，俱为有体，真如非生灭，故名实有，依他虽幻，不等空华之无。唯望真如，不名实耳。故有力用，牵生识等，等谓正智，言牵生者，心不孤起，如见必托俱时相而起，即说此见为相之所牵生也。得名为缘。所缘缘，下准知。</p>
<p>若遍计所执，都无自性，即不名缘。如云瓶，即所执。实则眼识所证，唯白；身识所证，唯坚。本无有瓶，迨独散意识起，乃追缘坚白等，而作瓶解。故此瓶者，妄情遍计所执，犹如空华。意识虽妄作瓶解，有所缘义，而非是缘，瓶体实无故也。有是缘非所缘，有是所缘非缘。说见陈那《观所缘缘论》，可试寻之。</p>
<p>难曰：“瓶所执无体，不能牵生识，何得说为所缘？”曰：无体所缘，依有体缘，于有体法上，妄增益而有，即依坚白等增益瓶相。所执，有瓶解故，是所缘也。。</p>
<p>若第六缘空华时，岂无所缘缘义耶？曰：空华者，即依自识。谓见分。所变相分而起所执。于相分上妄作华解故。所执空华无体，非所缘缘。约相分论，其体是有，能令见分托彼相分生解，为见所托是缘义，见对彼作如实解或不如实解，有所缘义。即是所缘缘也。附识二。</p>
<p>有体法为缘，令能缘识等得生，已如前说。次云是带己相者。今据基说，是指下文心、心所言。《述记》：“谁带己相，谓心或此相应法。”云云。相应，谓心所。“或”者、不定义，如眼识心王，或时与善等相应而缘于境，或时与贪等相应缘境，余识相应准知，故言或也。又《瑜伽真实品》云：“分别正智，通心及心所法。”盖有漏心、心所总说名识，转依位中即得智名。净识亦从智为名，如《佛地论》三说。己即为缘者，为缘之依他及无为法，并对于能带之心、心所而名己。相有二释，体相、相状。此云相状，唯目影像相，对本质名之故也，然克指其体而名体相。至下自知。带亦有二释，挟带、变带。故带己相言，有其二义。</p>
<p>第一义者，谓能缘。心、心所。变带所缘相状，名为相分，对疏缘本质云影像相。或云亲相分。此有仗质不仗质，其仗质者，若前五见，仗第八相变相而缘，第六见仗第八相见等，此言等者，谓余心法及无为法。变相而缘；第七见仗第八见变相我相，而缘。乃至他心智缘他心，其理亦尔。此中据陈那义，以不能亲取自心外法，故言变相。例若第八所变器界相分，望五见即名外法，故五见不得亲缘，须托之变相也。若后得智缘真如亦变相，唯据义有别，盖一切心、心所，以真如为其实体，本非外法，故根本智即亲缘，后得辨别力强如后见变相缘之耳。所变名影像相，即以所仗名本质。试取近事为例。日者，吾起座徘徊，槛外梧桐弥望青青。此青青者乃吾眼识兼心所言。见分，仗第八所变尘相本质。变似青相相分。而缘之，眼识所变色尘相分，与其本质即第八识所变色尘相分，一处同遍，称不相碍也。非能亲取自心眼识。外法也。唯相托质起，决定似质，斯乃不测之符耳。次，不仗质者，如第六独散意识。缘过、未等法时，过去已来，未来未生，俱是无体。即自心第六。见分变似过、未影像，非仗质起。缘龟毛兔角等等者，谓空华等。亦尔。由此，前七相分仗质或否，皆由见变为，此中云见，即摄入自证分。故名变带。此义本以陈那《观所缘缘论》为根据，然陈那破小宗许五识缘外色，但明仗质变相一义也。</p>
<p>第二义者，谓能缘挟带所缘体相而起。如见缘相亲挟此相，不更托此相而重变相以缘也。故相见相望中无间隔亦复以此，能所冥合，得成证量。即现量。见缘相如是自证缘见，内二分互缘，正智缘如，真理例然。由此，能缘亲挟附所缘体相而缘，故名挟带。挟者，逼近亲附义。</p>
<p>如上二义，云何各别建立？昔者小宗不许有相分，故以外境为所缘。以能缘上有似所缘之相，名行相，为能缘摄。大乘自陈那出，乃造《集量论》，即改小宗行相名相分，亦云影像相。为所缘。《述记》十五第九叶，以影像相为行相者，出《集量》文、按《集量》始成立三分，故改小行相为影像相，对破心外有境。亦复依此，造《观所缘缘论》，对破小宗自心亲取外境。《论》云：谓能缘识，带彼相起。彼者本质，带者变带，相者影像相、又云相分。言识托质，变似质之相也。《论》又云：如是诸识，唯内境相，为所缘缘，理善成立。内境相，谓相分也。是为第一义也。</p>
<p>自陈那之论出，大乘师言所缘缘者，率皆依据。其后有正量部师般若鞠多者，小宗之杰也，欲破大乘，乃设难言：“汝大乘宗无分别智，即正智。不似真如相起，应非所缘缘。”意云：大乘师以能缘上变似所缘相，名相分，说为所缘。纵令此说诚谛，而大乘经论不许正智缘如有似如之相。若尔，即真如非所缘缘也。鞠多此难，可谓悍极。大乘师被此难已，经十二年，遂至绝救。此盖孤秉旧闻，无由独创。爰乃奘师，神悟爽拔，始以陈那所明，别为一事，陈那但以变带义成立相分。更陈己义，难破鞠多，即第二义是也。奘师本有《制恶见论》，今已佚亡。《述记》载其难鞠多云：“汝不解我义，首标我义与陈那异其义界。带者挟带，相者体相，谓正智等生时，等者谓器识。挟带真如体相起，与真如不一不异，有能缘所缘，故不一也；能所冥合，故不异也。非相非非相。不异故非相也，不一故非非相也。故此真如是所缘缘。”鞠多被难，钳口卷舌。即陈那义，亦别有据而不可摇。斯乃奘师之奇绩矣。</p>
<p>然复当知，《论》言带己相者，本唯第一义。基译此论，揉集十家，虽裁断由己，而十家所本无者，自不容妄增。奘师出十家后，故其说与十家无涉。若陈那出护法前，其思想多为护法所承也。《述记》以二义一变带，二挟带。为释。其第二义近取奘师，虽《论》所未有，补记缺略，功极巨焉。参考《述记》四十四第十九至二十叶。然《述记》之文，散无友纪。</p>
<p>带相二义既如上述，又次云所虑所托者，盖有体法能为缘，令心、心所带己相而起。己，即为缘者。带相具二义，并如前说。后准知。藉使带己相者，此者字，即谓心、心所。不以己相为所虑，则心、心所功用，同于镜等，等谓水等但为能照耳。诚如此，设有难云：“若有体法，是能为缘，令能照法带己相起，说此为缘之有体法。为彼能照法。所缘缘者，若字至此长读为一逗，假以牒大乘义也。即镜等所照外质。此外质言，对镜中影得名。亦能为缘，令镜等带己相起，镜中影，即是带外质己相。镜等外质，应是镜等所缘缘。”《述记》四十四第二十叶，载有此难。今人罗素亦言照相器能见物，义复近此，盖照相器所摄之影，亦是带外质己相也。此难若无以解之者，将谓心言心亦赅所，下准知。与镜等色法不异，唯识云何成立？即由此故，说所虑义，便显此心不同于色。盖有法具云有体法。为缘，能令彼带己相起，己即为缘者，对能带之彼而名己，参观前文。亦须彼能虑于此，此谓己相。方是所缘。此云缘者，缘虑义。余随文准知。为所缘缘于能缘者，名所缘缘。镜等能照非能虑，即镜等外质，望镜等不为所虑。若尔，纵许为缘，无所缘义，如何得成所缘缘。陈那分别缘与所缘，二支缺一，便不名所缘缘，最宜深玩。镜等外质于镜等容有缘义。然非镜等之所缘，以镜等非能虑故。即缺一支，故不名所缘缘也。</p>
<p>难曰：“若言心为能虑者，无分别智，应非能虑？”答言：无分别云者，以离妄分别故。说名“无分别”非谓无缘虑，名无分别。《摄论》有文，此姑不述。夫心是能虑，不唯能照。故其功用，绝异色法。镜等或扶根尘固是色法，净色根亦色法也。若言能照，色心同得；照者，感应义，虽色亦能。若言能虑，唯心非色。虑者，明了义或分别义，故心独具。此义后文《转识章》。更详之。古师安慧等不立见分，便无以解所缘也。</p>
<p>已释所虑，所托云何？心不孤起，托境方生。若疏所缘，则前五见托第八相器界。为本质，第六见或托第八相见等为本质，或者不定义，第六相分，有不仗质故也，下言或者准此。等者，等余心法用无为法。第七见托第八见为本质，第八见或托第六定果色等为本质。等者谓他人扶根尘及界器。若亲所缘，则见以相为所托，自证以见为所托。内二分互缘，正智缘如，所托准知。凡为所托者，定有体法。遍计所执，如空华等，即非所托，无体故也。复次，此中所虑所托，实据陈那之论。《观所缘缘论》。陈那以具二支一、所缘义，二、缘义。名所缘缘。今此云所虑者，即所缘义。云所托者，即缘义。会而观之，精粗见矣。自陈那分别缘与所缘，《三十论》据此以言所虑所托，其源流自可索也。然以所虑言所缘，则《三十论》中之创解，用补陈那之缺。案《观所缘缘论》言：“极微非所缘，眼等识无彼相故”云云。详此，则陈那但以带相一义，即变带义，说为所缘也。若尔，心之带相，便同镜等，如前所难，下逮奘师挟带义，其失正等。《述记》四十四第二十叶。古师大师二释皆有妨难者，此也。其言古师，谓陈那等；大师，谓玄奘也。《三十论》言“所虑”，《述记》疏“所虑即所缘义”盖《述记》宗护法，以所虑言所缘，异乎陈那等以变相为所缘矣。然太贤《学记》六第三十叶云：“相于心现，故云所虑。”仍朋陈那等也。若尔，何以解前镜等难，贤记好与基疏立异，其见实时出基下甚远。</p>
<p>上来分疏，今总略为释。此中谓若至所托。意云：若有体法，是带己相之心、心所，所虑所托者，是所缘缘也。一切有为心法及色法即根尘。无为真如。法，皆此缘摄。出体已竟，出体者，出示此法体相，所以别于余法，此中出所缘缘体，至为精审，唯识家每释一法，必严出体。学者知此，则其措思持论，必无浑而不分之病矣。次辨差别。</p>
<p>此体有二，一亲二疏者陈那《观所缘缘论》隐判亲疏，犹少明文。《观所缘缘论》云：“所缘缘者，谓能缘识带彼相起，及有实体，令能缘识托彼而生。”详此，则所缘缘者，必具二义：一、识生须有所托，二、即托彼变相。所变者自是亲所缘缘，所托者自是疏所缘缘。至《三十论》此二分别乃始昭揭，析理详明，后起者胜矣。</p>
<p>亲所缘缘，详其义界，《论》《三十论》。说有三：一与能缘体不相离。此复有二：一、能缘亲变名不离，见变相是。此中云见，摄内二分。二、能缘亲挟名不离。凡为四句分别：一、体挟体，谓内二分互缘。此中两言体者，并谓用之体也。二、体用之体。挟用，谓自证缘见。三三、用挟用，谓见缘相。四、用挟体。此言体者谓体之体。谓正智缘如。四句义见《宗镜录》。详夫不离义者，所以显心外无境，完成唯识之旨。护法著论于前，玄奘立量于后，奘师真唯识量见存。两圣同揆，庶几观止，说第一义竟。二是见分等内所虑。此中“等”言，谓自证等。内者，谓此所虑法，非心外法也。如“见”以“相”为所虑，“自证”以“见”为所虑。余准可知。三是见分等内所托合具三义。前一、明亲义，第二、明所缘义，第三、明缘义。是为亲所缘缘。</p>
<p>疏所缘缘，义亦有三：一与能缘体相离，非能缘亲变，亦非亲挟故。他身识望自身识相离，亲变亲挟二义具缺故。自身八识相望亦尔，又后得缘如时，变似如相，即如望后得，乃成相离。中隔以相，缺亲挟义故。二为质能起内所虑。“内所虑”三字作名词读，谓相分也，下文“内所托”亦然。三为质能起内所托。于一相分上，所虑所得义别，故须分别说也。又复应知，质为缘，直接起彼影像相，即间接起彼能缘心；彼能缘心仗质变相，则直接以相为所虑所托，即间接以质为所虑所托。具此三义，是为疏所缘缘。</p>
<p>《义演》十六：“疏中影像相分，是带本质之相。带，犹似也。如云面热似火，此相亦尔，似本质故，不同亲中见分上相也，见分上相与见分不相离故。此相摄属本质，以离见分故，疏缘故，缘此相时即缘本质故，本质望见分名疏所缘，故知不是亲缘中摄”云云。按此云亲中见分上相者，谓无质相；云疏中影像相分者，谓有质相。据理而言，凡有质相虽托质以起，然必由见杖质变为此相。故相虽似质，而非即质，从见变故，说不离见。今以之摄属本质谓为离见，此直小宗不立相分之计耳。岂大乘义耶？若云此相与质同种者，是固别为一事，不可以其与质同种之故，遂计为离见，不许为亲所缘也。如理误解，至于此极，亦复可怪。</p>
<p>亲疏二缘，唐宋以来率多谬解。延寿《宗镜录》七十，以变带为疏，挟带为亲。即与如理《义演》不许有质相为亲缘者，同一巨谬。实则《述记》以变带义，明相不离见；以挟带义，明能缘所缘不相离。皆所以成亲所缘缘耳。非可强判为分释亲疏二者也。</p>
<p>一切心、心所，皆有亲所缘缘。若无相分，见分不生。如缘无时，无字名词。亦心变作无之影像。影像即相分。疏所缘缘，有无不定。如缘龟毛兔角，虽无本质，心亦生故。余准可知。</p>
<p>若约识辨疏缘有无，《三十论》七《述记》四十四研讨攸资。此姑不详。</p>
<p>复次疏所缘缘，非离亲所缘缘别有其体。望他能缘，名疏望自能缘，仍名为亲。如第八相器界。望五见他能缘。是疏，望第八见自能缘即亲。乃至他心智缘他心，其理亦尔。他心见分，望我之他心智见分是疏，面望彼自证分即亲。以故一切心、心所皆无外取，唯识义成。</p>
<p>四增上缘。据《三十论》，此有三义：一、有体法。有为色法、心法。无为真如。皆有体故，是此缘摄，所执无体，即非缘也。问：“依假法得成缘不？”答言：此复二释。有义，通假。如《对法》云：“住持增上者，谓命根力，众同分住。”此文为证。附识三。有义，前说非是。《对法》命根众同分为增上者，随他说故。谓命根所依种子众同分所依诸法也。应立量云：增上缘体，应非是假。宗。缘所摄故。因。如余三缘。喻。今取后义为胜。二、有胜势用。唯有体法，故有胜用，乃得为缘。此用非是取与果用，此中取与，约因望俱时果名“与”，能有后果名“取”。但不障者即其力也。不障即名增上，若扶助力强，名增上可知。今有军官，走马览营地形势，驰骋遐志，周察俞精。夫精察为果，必以其人之才识历练为因，然使不遇良驷，驱策维艰，则视察能事必有未尽。又虽名骥，复有待于鞍具、刍秣等等。假其所需，有一不备不精，亦将蒙其不利。以是征知，若马、若鞍具、刍秣，其于军官此际所为而不障者，皆为增上胜用。又如吾今立足处所，两足所履之土，固吾所待以立；实则自此两足所履以外，推之全地乃至日局，皆与吾之立足有关。假令五步之外山崩川竭，又或余纬越轨，冲碎地球，皆以危害吾之立足。故知吾今者立足于此，即由全地乃至日局，俱有增上胜用，自余均可类推。三、能于余法或顺或违。试取近事为例，若霜雪于禾等，等余草木。多能牵令转青色等为枯丧等。转者，改转。禾等枯丧位，其以前青色皆灭，义说为转，非谓前青等不灭可转为后枯丧等。又霜雪于枯丧等，但为增上缘，非办体亲因，故致牵言，问“霜雪非青色等灭之因耶？”曰：据理即非大乘。灭不待因故。灭若待因，不名灭故。即此霜雪，望枯丧等为顺缘，望前青色等作违缘。此中妨难，下文自释，余准可知，善法起，顺还灭，违流转。恶法翻此。流转者，逐生死流，尘劳不息之谓。还灭者，流转之反。一顺一违，斯以显其非一非常之妙用之不测也。然复当知，此中义分顺违，据实违缘云者，非与灭法为缘。如前举例，枯丧等望前青色等是相违法。霜雪与枯丧等为缘时，前青色等已灭。今云霜雪与作违缘者，彼前青色等。即灭无，望谁为缘？由此枯丧等。是彼前青色等。之相违法，既与此枯丧等。为缘，即义说为前青色等。之违缘。一事向背，义说为二，霜雪与枯丧等为增上缘，是为一事。向背者，一事之两面，与枯丧等为缘，是向义；令枯丧等起，违前青色等不令相续，是背义。由此二义说顺违也。若不了此，将谓顺违二缘义相对待，如何解增上缘也？增上缘本扶助之义，若误解违缘义者，将谓此违碍彼，说此为彼增上违缘，宁复可通？综上三义，出体已竟。</p>
<p>增上缘用，一顺一违，此顺违用，于四处转。四处云何？生、住、成、得。</p>
<p>一、生者，谓一法心法或色法，生。缘合故生。征之心法，若前五识，虽因缘等具，等者，谓等无间缘及所缘缘。定须有根等为增上缘。此中“等”言，谓空明作意分别依染净或根本依，至后自知。其识始生。故有漏根顺有漏识令生，即违无漏识令不生。余可类推。又若色法，如世所知，淮橘成枳。此盖橘之变相似枳。前橘相灭已，续生异前，义说为变。非谓前相转成后相。假说名枳。而此枳生，有能生势用为因。现世言生物进化者，或侈谈天择，而置物之能生因于不论。此如秋枫红叶不曾坠地，浅者以未遭厉风吹之为其存在之因。遂成大过，风力未加，不障枫红存在，名增上缘，未可以不障者，目为枫红存在因缘，理至为明，习焉不察，何哉？河北水土空气等为增上缘，顺枳令生，即违前淮橘相使不续生，此其一例也。</p>
<p>二、住者，凡法生已便住。谓法生时，持体能依问：“持体何义？”答：如一青色俱时不舍青相而为黄等，此谓任持自体。心法准知。俱时生法，亦复持体，为其所依。所依于能依增上令住。顺现法令住，即违前灭法令不住。如草木等依地住，色法依大种住，诸识依根住。详《对法》五。问：“法才生即灭，云何说住？”答：相似相续故，前不至后，此不至彼，各住本位，应说名住。又世俗不了生灭，于其似续之相貌上，妄执为常，亦随顺说住。</p>
<p>三、成者。此复为二，谓成立、成办。详大论五。成立，谓立论者所知胜解爱乐为先，先者因义，即增上缘因。宗、因、喻三支法式。为建立，大众敌论者为和合，如是种种增上，令所生义成。此中种种法于所成义，若声无常等为增上缘，则是顺也。望余非所成义，若声常等义说违缘。成办，谓工巧智为先，先义见上。劬劳为建立，处具处所、作具。为和合，如是种种为增上，令工巧业成办。此中顺违准知。</p>
<p>四、得者，谓证得涅盘。此虽以无漏种为因，此言因者即因缘因。亦必依如理作意及善友等为增上，方令证得涅盘。顺还灭法令得，即违流转法令不得。又得法通三性，普光《百法疏》“得者，于三性法假立获得，名之为得”是也。今此且约无为说。</p>
<p>如四处皆有增上缘，于彼四处起用。又复应知，此增上用随事虽多，如前，生住成得随举一事莫不待增上之用，故云多也。而胜显者二十二根。发生之谓根，五根能引生识，故名，乃至无漏三根能引生无漏道，亦得此名。恐厌繁文，此姑不述，学者欲详，有《三十论》。详《述记》四十五。</p>
<p>又前三缘，亦是增上。如因缘望所生果，即有增上义。余二缘准知。然今此缘除彼前三取余，三外之余法。虽无一法非所缘缘，一切有为及无为法皆是所缘缘。然此诸法正被缘顷，方是所缘缘摄。若不缘处，增上缘摄。如眼识正缘西山色时，余东南山不缘处即增上缘摄也。</p>
<p>如上四缘，依处云何？初因缘，依功能立。次依无间灭，前念已灭，名无间灭，无间义详前。立等无间缘。前云此缘依现行立者，显现行相续故。义各有据，亦不相违。依境界即有为及无为法。立所缘缘，依所余前三之余。立增上缘。</p>
<p>复次四缘，约种现分别，略有三门。</p>
<p>一、本识中种，容作三缘生现。除等无间。</p>
<p>表中引生义有二：一、引起名引，凡所缘缘望所生果皆此义也。二、助力或不障名引，凡增上缘望所生果皆此义也。问：“助力名引，其义固尔，不障名引，理复云何？”答：举例明之，张人于李人，虽复漠不相关，而可说张于李有引生义，以张不障碍李之生故。设张一旦手刃李，李即不生矣。故张不障李之生，即于李有引生义，而李之生，望张名增上果，此自色心诸行，推之人群生活之事，莫不有此增上义也，学者思之。有种于现能助力如根种于识种，助令生现，即根种望现行心法是增上缘，识种于根种，亦助令生现，即识种望现行色法，是增上缘，作意种望识及根相例可知，又虽无助力，但不障生，若甲识种望乙识现，亦名增上也。二、现行相望，即现生现，容作三缘，无因缘故，此复析以五类：</p>
<p>一、自身识、他身识，更互相望，凡有二缘。</p>
<p>所缘缘中，自身第八识所变尘相，为他身第八见疏缘。他于自，亦尔。表内注明。余易了知，不烦缕述。</p>
<p>二、自八识聚自身八识相望，增上缘定有，等无间缘定无，唯所缘缘义有无不定。因缘前已除讫。</p>
<p>所　缘　缘</p>
<hr />
<p>第八于前七有。五缘八相、七缘八见。六通缘八相见故。</p>
<p>前七于第八无。第八不七识而生故。</p>
<p>第七于前五无。五唯缘八相故，于第六有意缘一切法故。</p>
<p>前六于第七无。七唯缘八见故。</p>
<p>第六于前五无。五唯缘八相故。</p>
<p>前五于第六有。意缘一切法故。</p>
<p>前五自相望无。《述记》：“五力劣不能为缘故”云云。</p>
<p>论说意识遍缘十八界，即通自他识皆得缘也。缘自者，即第六见缘相、自证缘见，内二分互缘。及后念见缘前念见是也。缘他者，即第六疏缘、前五、第七、第八诸相见等是也。问：“何谓十八界？”答：六根、六尘、六识，名为十八界。据实言之，云六根、六识者，亦摄第七、第八，不可不知。</p>
<p>三、自身八识，一一自类，如眼识前后相望，名为自类，余准可知。前后相望。第六容作三缘，余者前五及第七、第八识，唯二。</p>
<p>八识除第六外，余七不能自缘前念，识聚唯缘现境，故除所缘缘。更有异义，恐繁不述。四、同聚异体如一眼识中，俱时心、心所，一一更互相望，虽是同聚，而是别体。展转相望，定有增上缘。有义，亦有所缘缘，详《述记》四十六第十七叶，同十一第二十一叶，又同十六第二十四叶。</p>
<p>五、四分相望，容作二缘。</p>
<p>如上五类，分别现行染识为缘讫。。</p>
<p>三、现，此字为一逗，通八识言也。缘种现生，已如前说。前第一门，约种生现，有三缘。第二门约现生现，以五类分之，亦总有三缘。种，一逗。亦理应缘现种起。此中现，谓前七能熏。后准知。现种于种，各作几缘，且为二表。</p>
<p>（一）现于种。约现生种说。</p>
<p>现望亲种为因缘，以亲生故。俱时亦为增上缘，由现望所生种，有助力义故，说名增上。现望非亲种。为增上缘引生，复有二义。如现熏长本有种，助力名引。望余不熏之种，不障名引。</p>
<p>（二）种于种。约种生种说。</p>
<p>种子定无等无间缘及所缘缘者，以此二缘，唯望现行法立故。如下图。种非现行，故非二缘果。</p>
<p>甲图</p>
<p>（因）等无间缘即前念现行，（果）后念现行。</p>
<p>乙图</p>
<p>（因）所缘缘即现行色等，（果）现行能缘心。</p>
<p>上述三门，若种为第八识摄持，若现，眼等乃至第八识。互为缘生。所以遮执实有，明为幻化。义海淼其无源，论峰峻而难仰，其诸小知，何以窥焉。</p>
<p>已说四缘，更有生识九缘，摄归此四。九缘云何？一、空，二、明光，三、根，眼等六根。四、境，境界即一切有为、无为法作所缘缘者。五、作意，遍行心所之一。六、根本依，第八识。七、染净依，第七识。八、分别依，第六识。九、种子。</p>
<p>如是九缘。八识各具几缘，分别如下：</p>
<p>一、眼识，依肉眼。具九缘而生。</p>
<p>二、耳识，依八缘而生，除明。理实空，亦应除。详下注。</p>
<p>三、鼻识，依七八缘而生，除明及空。</p>
<p>四、舌识，依七缘而生，除明及空。</p>
<p>五、身识，依七缘而生，除明及空。</p>
<p>六、意识，依五缘，谓根、第六依第七识为根，亦以第七为染净依。境、作意、根本依、种子。</p>
<p>七、末那识，依四缘，谓根、第七依第八为根，亦以第八为根本依。境、作意、种子。</p>
<p>八、阿赖耶识，亦依四缘，谓根、第八依第七识为根，亦以第七为染净依。境、作意、种子。</p>
<p>八识具缘，已如上述，宜各加一等无间缘，依次配属。</p>
<p>眼耳必依空缘，鼻舌身则除之。何也？据大小乘义，由根取境，离合用殊。鼻舌身三境合方取，如香合鼻，鼻即感香，味于舌、触于身，其事亦尔。即以境合方取，不立空缘。眼耳二根，境离方取。天山万里，遥入眼帘；空中震电，乃达耳鼓，即以境离得取，说有空缘。问：“光线入眼，声浪达耳，宁非合取？”答言：光线但属明缘，是增上缘摄。此中离取合取，唯约所缘缘说。义界未分，何劳妄难。如伸右指为所缘缘、眼根取据，实不由合，以指合眼，眼反不见，故合取义，在眼必无。至云声浪接耳应合取，斯则谛实之谈。无为守文者所拘可也。</p>
<p>九缘中，空、明、根、境、作意五者，义同小乘。自余大乘所加。九缘摄入四缘，一心生时，定具此四，心所准知。</p>
<p>所说四缘，必应有果。此果分别，当复云何？</p>
<p>果有五种。一者等流，依因缘立，定似因性。此复二别：一、自类相续异时。此中以平等而流，名等流。前后相续故言流，前后一类云平等。谓种生种。二、异类相依同时。此中，“等”言相似，流，谓流类。相似流类，名等流。谓种生现，及现生种。《述记》四十三第十八叶：“等流果唯二，于因缘中除现，此明一切种故”云云。理实现为因缘生种，此种是现等流果。不尔，现望谁为因。义见前文，本章因缘中。不劳繁述。且系以图。</p>
<p>甲（种生种）图</p>
<p>前念见种（因）→后念见种（等流果）</p>
<p>前念相种（因）→后念相种（等流果）</p>
<p>乙（种生现）图</p>
<p>丙（现生种）图</p>
<p>丙图三法展转，因果同时。《三十论》：“喻如炷生焰，焰生燋炷。”详《述记》十四第二十二叶。炷为因生焰，焰望炷为果。焰又为因，复生燋炷，即此燋炷望焰为果。三法皆是同时，现从种生，又复生种，亦三法俱时而有。帝纲重重，斯称众妙。现望现何故无因缘义耶？吾友林宰平先生言：“若许前念现亲生后念现者，则唯现行恒转，乃成无因论。以不说现有种故。”此说甚谛。然有难云：“大乘建立种为现因，其本有种，亦复何因？”答言：此不应齐责，请以喻明。今有言张人自生，不因祖父生者，世必诋为狂惑。言张人以祖父为因故生者，则莫不审其为如实之谈。然张人太初始祖更无其祖，以一切生物展转推求，至原生物更无其原故。理必因种，而本有种更无其因，现亦如是。不可推因至穷，遂谓无因。犹不可推祖至穷，遂云无祖。</p>
<p>二者异熟。依增上缘立，与因异性，感第八名言种，令生现行之业种，通善恶，而第八现唯是无记，故果性异因。立异熟名。异类而熟故名。此义推详前文，功能等感果中。可按。</p>
<p>三者士用容四缘得非此果一一皆四缘所得，故言容。然复有二：</p>
<p>一、人士用。谓等流异熟二因，名言种为等流因，业种为异熟因。所生现行，即色心五蕴集聚假者。假名士夫，其士夫所作，自念虑之微、至事业之着：总名为所作。说为士用果。士夫之用、故名。即前二因远望士夫所作，二因望士夫为近，望此士夫所作故远。名生此果也。</p>
<p>二、法士用。谓诸作者假诸作具因缘法为作者余缘法为作具，从喻为名。所办事业。</p>
<p>略举六例心法五，色法一。以见其概。</p>
<p>心法例一</p>
<p>心法例二</p>
<p>心法例三</p>
<p>前种于后自类种为因缘，俱时亦为增上缘，如前表列种生种处，可按。此依因缘义说作者，依增上缘义说作具。</p>
<p>心法例四</p>
<p>此中现行，谓前七能熏识。现望所生种为因缘，俱时亦为增上缘。如前，种生种例。</p>
<p>心法例五</p>
<p>无为可证而非种之果，然《述记》四十三第二十叶云，亦有展转证得之义，此所本也。盖由无漏种起现行方获证得无为，故云展转。</p>
<p>色法例一</p>
<p>谷等种望本识中相种，即是现行，不可名种。今顺世俗故以种名。又此以谷等种假名因缘，实亦增上缘摄。</p>
<p>四者增上，容四缘得，除余四果，前三及第五，皆此果摄。通一切有为、无为法。上述四果，即一心法生时随所望别，义说为四，如第八现识望亲因名言种，说等流果。望增上业种，说异熟果，望因法具云因缘法，谓功能。逢缘余缘法。现起作用，因缘法为作者，余缘法为作具，故心等法生。由是说缘生有实作用，不可。说缘生不有作用，亦不可。说士用果。望余果所不摄法，说增上果。又有异门第八现望第七种，名增上果。八以七为根故，望作意种，名士用果。第八作意心所种，警发第八心种令生现故。法无孤起，义匪一端。然复当知，此约染识，说有四果。净识唯三，但除异熟。此中取第八现为例，余准可知。又若色法，得说三果，谓等流、如谷望谷种，假名等流果。士用、增上，如谷望人工作具，说名士用果，望水士空气岁时说名增上果。应如理思。</p>
<p>五者离系，谓无漏断障二障所证无为。此说无为，约无漏断障所显，不同前士用果中解。</p>
<p>如上五果，随应安立，善巧绝伦，往昔外道有计诸法，常有说诸法断。空宗末流，谈空恶取故。唯识家言因遮常，言果遮断，非断非常，幻灭幻生，宛尔相有，虽幻非空。此其旨也。有难非断非常义应不摄离系者，不知所随能转，言摄亦得。问：“从因感果中间亦隔时分不？”答言：不也。若许隔者是法已断，无复有果。人情对畛，计有新起，必须经时。则未知缘起法者，有大胜用，顿灭顿起，情计终不相应。我宗说，从因感果，定不隔时。若种生种此言生者，因缘生也。或现生现，此言生者，等无间及增上缘生。前因灭位，后果即生，如秤两头，低昂时等。《三十论》有此喻，其观物入微，举类迩而见义远。俗士何由悟其玄旨。若种生现，及现生种，俱时而起，无间从因至果定无间隙也。何疑。世俗不了顿起顿灭义，故疑因果之间必历时分。</p>
<p>上来已说四缘及于五果。附识四。学者不愚缘起道理，则离识无境，义非难喻，将继此论之。</p>
<p>附识一：不生灭是体，生灭是用。用中复分体用：功能是用之体，现行是用之用。</p>
<p>附识二：《唯识二十论述记》四第三十至三十一叶，辨所缘缘云：“遍计所执，说凡夫境。”意说凡夫若心起执，必变为依他内影像相分。按此中内言，显影像相非外，乃内识之相分。又此相分，是依他性摄，故冠以依他二字。此性性者体也，谓依他相分体。离言及离假智。谓妄分别。识有执故。执此以为色声法等，不称所变离言影像。说能执心，名为遍计。遍计所取，名为所执。此谓所执。是无法，不能与识作所缘缘。所变影像，体是有法，与能遍计作所缘缘，亦不违理。但是凡夫起能执心，当情显现，名凡夫境，非说为境故，即是所缘缘。但作所缘，不能作缘，当情现故，无体性故。如见于绳，眼识无执，是现量摄，得法自性，但见青等离言之境。意识于此，亦自变为离言影像。不知此影像非绳非非绳。非蛇非非蛇，遂执为蛇，不称影像。说此执心，名能遍计，体是有法。所变影像，体亦有法，名所遍计。遍计所取，当情所现，情有理无，理者谛理，此所执境，妄情上有，理实无故，说为所执，遍计性成。此唯凡夫所行之境，名非圣境。非许无法作所缘缘。录此备考。</p>
<p>附识三：窥基《百法疏》：命根者，依业所引第八种上连持色心不断功能，假立命根耳。众同分者，类相似故，有人法之别。人同分者，如天同分、人同分。法同分者，如心同分、色同分等。依人法类，假立此名。</p>
<p>附识四：世学如科学、哲学。所云因果，自吾宗观之，唯相当于增上果义。此稍治唯识者，所易明也。然即物察理，往往一增上果，而全宇宙为之因。学者即果寻因，初不必计及全宇宙，恒自其最近者以为推征。设秤物之重量为如干，若地心吸力、若气压，固皆为其致此之因。即至迥色之空，或太阳系统以外之他恒星，亦无不与此有关者。故曰，一果而全宇宙为之因也。然学者于此，但取其近缘，若地心吸力、若气压，以明此果之因，则能事已毕。吾人常能由一知二，或由甲知乙者，率此道也。</p>
<h6 id="阅读日期-2026年01月29日-2026年01月29日-共-1-天">阅读日期：
2026年01月29日-2026年01月29日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
