<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:绪言</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:绪言</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="绪言">绪言</h4>
<p>此书凡为二论：曰境论、法相、法性，总名为境。以是知解所行故。量论。量者，量度。知之异名。境论有二：一、法相篇，二、法性篇。法相、法性二名，见《华手经》等。法相者，犹言一切法相用。法性者，犹言一切法实体。性者，体也。量论有二：一、分别篇，二、正智篇。分别、正智二名，见《楞伽经》及《大论》等。俗言理智，略当分别。正智者，证体之智。凡不及知。观境诚妄，率视其量。故此二论，绮互作焉。</p>
<p>唯识学者，在佛家诸宗，最为晚出。历小大之殊涂，阅空有之众妙，然后此学始作，固非傥至也。</p>
<p>追维释迦，崛兴天竺，兴感夫生死而归趣于菩提。无始以来，一切众生，沦溺生死海中，执取浮沤，以为现实境界。缠绵宛转，有若春蚕作茧自缚。昏昏而生，梦梦而死，故于生死问题，漠然无感。偶感焉，亦不切至。唯我释尊，渊然恻然，感发真挚，圣怀高远，具本行经。然世乃有以为释氏怖死，故由怖死而怖生。抑有进之曰：非自怖死，实不忍他死。要之以凡情拟议，皆为无当。释尊悲情流露，虽缘自他生死而发，却于自他生死毫无怖畏。即云不忍他死，而此悲情亦非于他有所偏系。若有怖畏或偏系，便是凡情盲动，非激而狂，必流于萎。奚足以证菩提乎？故知悲情深纯，但是勃尔向上。悲情必与明解俱，故迥异凡情。佛法所以归趣菩提，菩提者明觉也。又复应知，真正哲学，必自唯一问题而出发，曰人生问题。即此问题，分析以穷之，愈繁密，愈幽远。然问题之发动与进展，恒由悲情与以活力。故哲学者，非但出于惊奇心。此意深长，他日别为书详论。既豁然澈悟，以其悲愿，化导群伦，始开万世学统。</p>
<p>迹厥声教，本无殊趣。如来一切言教，唯欲令众生证大菩提，故未有殊趣。闻者机感不齐，斯有大小乘异。闻者对于说者，必有一种机势相感，以引起说者应机而发其所蕴。然闻者根器有大小，机感因之不齐。如来说教，或于一会唯对小机；或于一会唯对大机；或于一会通对大小机。随其所应，而教有浅深，即分大小乘。至龙树、提婆、无著、世亲时，大小乘教始兴诤论。大乘以小宗为不了义经，小宗则以大乘经为非佛语。吾意大乘诸经，盖必有本，为佛弟子所结集，而后来大乘师从之推演增益，非复旧观，如般若等是。又必有为后来大乘师特别矫托者，如华严等，疑非本有。然近人或疑大乘经概无出自佛说者，则又偏听小宗之过。若佛氏绝不曾说及大乘教理，后人又何从依托耶？吾侪深信大乘教理确已穷至究竟，若非如来修行禅定等法得不思议智慧，谁能有此证解？设谓大乘师自得之，而托于佛以诱世，则观大乘师与外道剧争，当时佛家未独盛也。何足托耶？</p>
<p>小乘学发展，先于大乘。综其流别，原唯二部：一、大众部，二、上座部。小乘凡二十部。盖佛灭后百余年间，有大天菩萨，始唱五事，以说阿罗汉不遣所知障，未为究竟。时众议乖诤。诸后进比丘朋大天者，相众为大众部。反之者，皆长老宿德，别为上座部。其后大众部分出八部，并本部有九。上座部分出十部，并本部有十一。合二十部。诸部繁衍，约当佛灭后四百年间。详《异部宗轮论》。大众则多近空观，而如理綦难。《正智境界，离妄分别，方名如理。》上座则多持有义，而如幻未了。如幻者，无实物义，非固定义。小宗以虚妄分别所执为有，故不了如幻也。为山庶几九仞，功亏何止一篑。乃若华路蓝缕，以启山林。小历艰难，事极且反。大资权藉，应运而兴。胜事奇缘，谁何足怪？佛灭后四百年间，小宗由两本部，而分为二十。相与殚精空有，备极其盛。未几而大乘乃兴。盖始宏大乘之马鸣，即以佛灭后五百年顷出世也。佛灭后小乘流行，或以其较近于当时一般人之智解。及成为风会，则大乘教典，无人过问。如此土自唐以后，趋尚谈禅，法相典籍霾秘千年，曾何足异。故小宗演进，而后大乘教典流通。一由所藉者厚，一由物极必反故也。</p>
<p>详夫大乘，自马鸣诞登王路，初显法空。马鸣以外道皈佛教，为胁尊者弟子。后创宏大乘。其述作最著者，有《尼乾子问无我经》。提法空要领，而谈因缘生法，俗有真无。次则《大宗地玄文本论》。其一切诸法俱非位，谈《大般若经》法无自性之义。实始宏大乘之一人。龙树或译龙猛。菩萨接踵南天。龙猛，南印度人，约当佛灭后六百年顷出世。造《大智度》等论，宏阐空义。其弟子提婆造《百论》等，宏大而破外小。玄风益畅。龙则析薪，提克负荷。般若胜义，于焉观止。</p>
<p>夫空者，遣有之执。而空复不可执，一往谈空，末流将病。后来清辩论师造《掌珍论》，即蹈沉空之弊。无著菩萨者，当佛灭后九百年顷出世。奋起北印。即小宗上座部思想流行之地。始从小乘，无著从上座分部化地出家。超入大宗。既舍有以趣空，舍小乘有执，入大乘空观，复遮空而明有。空前之有不可有，空后之有不可空。空前之有，为虚妄分别所执之有。故不可有。破其虚妄分别所执之有，而仍非无，是为空后之有。此不可空。是故以玆有教，辅彼空轮。义既炳于中天，功实齐乎龙树。</p>
<p>爰有世亲或译天亲。菩萨者，无著之弟也。先从有部出家，广造小论，谤诽大乘。后闻《十地经》，悔小悟大，涕泣谢过。无著因造《摄大乘论》省称摄论。授之。《摄论》要最，成立赖耶。盖以小宗但立六识，世亲一向溺小，于深细义，攀援不及。经云：阿那佗识甚深细，我于凡愚不开演。赖耶亦名阿那佗识。乘其悔悟，而为开演。世亲既秉《摄论》，遂乃神悟天拔，创唯识学。粗控维纲，瑜伽百法，举不离识，作《百法明门论》。心外有境，心外无境，大小诤端，作《二十唯识论》。两论简略，聊且发端。其有穷大致精，简持立言，超百氏而独高，破尽一切外道小乘之执。握千圣之玄鉴，则在《唯识三十颂》。简称《三十颂》。《三十颂》乃世亲晚年所作。释文未竟，印度论文体制，先以韵语总括全书意义，名之为颂。次依颂作释文，名曰长行，即论之正文也。遽升睹史。洪纲固已标举，密意怅其未宣。犹足深庆，十大论师，继作释论。十师者：一、亲胜，二、火辨，三、难佗，四、德慧，五、安慧，六、净月，七、护法，八、胜友，九、胜子，十、智月。亲胜、火辨当佛灭后九百年顷，盖与世亲同时。余八论师，约当佛灭后千一百年间出世。安慧则德慧弟子。胜友、胜子、智月，皆护法门人也。法海泱泱，波澜壮阔。其间护法、安慧，两敌堪竞。护法，南印度人。基师称其为天亲以后之一人，如日月丽天，溟渤纪地。安慧，亦南印度人。基师称其扇徽猷于小运，飞兰蕙于大乘。安慧原出空宗，说犹近古。安慧于空宗撰述，有《大乘中观释论》等。其言唯识，不立相见二分，犹着空见。基师《述记》每于安慧被以古师之名。护法吸纳众流，义乃创今。护法之思想，于安慧诸师，既有取舍；于空宗清辨，尤多借鉴。细按《述记》可知。若以护法学与安慧相校，应称为今学。</p>
<p>逮我玄奘大师西度，殚精群学，靡不穷究根柢，披尽枝叶。其于唯识，尤所深造，流闻五天。印人尊之为大乘天。祇以瘁于译事，未遑制作。晚乃授意弟子昉、尚、光、基，移译《十释》。前举十大论师各有《三十颂释论》。今省称《十释》。基师献议，揉为一部。奘师久而遂许。基乃错综群言，译成《成唯识论》。窥基法师《成唯识论枢要》卷一。初功之际，《十释》别翻，昉、尚、光、基四人同受。润饰执笔，检文纂义，既为令范，务各有司。数朝之后，基求退迹。大师固问，基殷请曰：群圣制作，各驰誉于五天。虽文具传于贝叶，而义不备于一本。情见各异，禀者无依。况时渐人浇，命促慧舛。讨支离而颇究，揽殊旨而难悟。请错综群言，以为一本。楷定真谬，权衡盛则。久而遂许。故得此论行焉。大师礼遣三贤，独授庸拙。此论也，括众经之秘，苞群圣之旨，何滞不融，无幽不烛；仰之不极，俯之不测，远之无智，近之有识。虽复本出五天，然彼无兹糅释。直尔十师之别作，鸠集犹难。况更摭此幽文，诚为未有。详此，则基师糅集，自有独到。然十师本义，遂难尽窥，亦不无失已。有谓印土先贤论著，尝有互相重复之处。十师释论，不必都有异义。若糅集扼要，宁非幸事。吾以为此乃愚妄之谈也。夫各家述作，虽其取材，或有同者。而各有用意，各有组织，则不能谓之同。随举一例。如《百法明门论》，虽略录《瑜伽》本地分中名数，然作者意在说明一切法皆不离识，以成立唯识义。则不谓之创作不得也。此例盖不可胜举。昔儒有云：凡著书者虽采前人之说，于自成一家之言。岂以十师各无独到而可自成一家之学耶？更辅以《述记》，纲罗宏富。于本论外，别为《述记》。凡论中不尽之义、与夫众说之待搜罗、己意之当发抒者，皆可于《记》中见之。此则传译最善之法，今人所宜取则。自是此学东被，蔚为大观。然基师糅集，独宗护法。《述记》有言：制此谓三十颂。释者，虽十论师，于中护法，声德独振。故此论题，特以标首。此师所说，最有研寻。于诸义中，多为南指，邪徒失趣，正理得方。迥拔众师，类超群圣者，其唯护法一人乎。见《成唯识论述记》一。准此，则东土唯识，衍于基师。奘师于学，无所不窥。而精神所寄，似在般若。观其译《般若经》成，庆慰逾恒，可以知其趣已。基师于《成唯识论》赞扬备至。故此学提倡，彼有力焉。基师所学，宗于护法。奘命十释别翻，基请糅译，久而后许。可知奘于十师，初无偏尚。独宗护法，则自基师。导扬之效，诚在当时。《成唯识论章疏》目录，今可考者犹百余种。可见唐人研究之盛。参糅之功，基师自谓：不立功于参糅，可谓失时者也。见《枢要》一。鲜及后世。其犹汉武董生，黜九流而尊一孔。将何以寻法流之繁衍，窥玄源之广大，可谓失计者也。</p>
<p>余从《成唯识论》观护法持议，可谓周密。调和众说故周，系统谨严故密。然审其理趣，终多未惬。有宗善巧，即用显体。体不可说，故即用以显。施设用义，施设者，建立之别名。方便遮执。如说缘生，遮执实物，遮者，拨也、遣也。对执有实物者，而说缘生义，以遮遣之也。义止于此。若不了施设是方便者，将计缘合，犹如机件辐凑，其惑已甚，慈尊不救。护法谈用，往往近机械观。剖焉而配合，离焉而互倚。森罗万象，仍自不浑然一体。非可取万象而一一离之，然后使之互相依倚也。其何以明不测之神，而显如如之体？余始治其说而疑，疑积而求悟，久之乃若有所获。先是辛壬之际，尝造《唯识学概论》。新知未豁，故训是式，既成前半，遂以捐弃。顷为此书，乃于前师谓护法等。特有弹正。蓄意五载，方敢下笔。先为绪言，后入本论。于此绪言，初述此书结构，次谈此学源流，而毕以吾造此书略历。世乱如麻，群盗斗都门，弹雨惨淡天地沉。吾乃发愿，愿历尽百千磨难，所学不厌。普为含识，求正知见。</p>
<p>中华十五年仲春，熊十力识于北京西郊万寿山</p>
<p>唯识论卷第一　境论一　法相篇</p>
<p>唯识章</p>
<p>初发论端，略以二义：一曰，遮执外境；外道小乘，以眼识取于色境，耳识取于声境，乃至意识取于一切法境，遂计有实外境，离识而存。封畛顽然，惑执纷然。如处长夜，达旦无期。是故假说唯识以遮之也。二曰，识亦非实。非如世俗唯心论者执为有实体故，故言非实。</p>
<p>且谈第一。汇外小计，外小者谓外道小乘。一一别破。据《二十论》，外小初有四事，难议离识无境，证非唯识。唯识论者，说离识无实外境，故成唯识。外小乃兴难议，以证其非。一者，处定。设无外境，许有识生，云何此识，有处得生，非一切处？如缘西山识，于此山处生，余处则不生。应立量云：缘西山识，于余处应生。宗也。执境实无，识得生故。因也。意云：如汝唯识家所执，彼境实无而缘彼境之识得生故。如缘西山处。喻也。意云：如汝唯识家所执，即西山处实无，而缘西山识得生。余处亦实无，缘西山识，应于余处生。返证无离识实境，则处定不成也。</p>
<p>二者，时定。若无外境，许识得生，云何此处有时识起，非一切时？量云：缘西山处识，于非缘此山时应生。宗也。执境实无，此识生故。因也。如缘此山时。喻也。返证无离识实境，则时定不成也。</p>
<p>三者，人不定。若无外境，许有识生，多人同一时，于一处，应定一人见，余不能见。宗也。执唯识故。因也。如眩翳人见发等，决定一眩翳人。见，余非眩翳人。不见。喻也。意云：眩翳所见发，但由妄识现，本无有实，故决定随眩翳者见，而余人不见。若色等外境，为各人妄识所现，亦无有实，应决定随一人见，而余人不见。此以眩翳喻识，发等喻外境。今此不尔，多人俱时于一山处皆能共见，非如眩翳所见发等，决定随一眩翳人见。是为人不定。</p>
<p>四者，作用。若无外境，许有识生，云何眩翳人所见发等，无发等用，非眩翳者所见发等、有发等用。发有为髻等用。量云：眩翳所见发等应有用。宗也。执无实境，此识生故。因也。如余发等。谓非眩翳所见。此则返征实境方有用耳。</p>
<p>当时外小，以为上述四事，若无离识实境，皆不应成。乃在我宗，复有反证，令彼外小。失据。盖尝举梦为征，梦中无实境，而或有处，见村园等，非一切处。应立量云：非梦时境虽无实，而所见事，其处亦定。宗也。许如是境皆无实故。因也。如梦中所见。喻也。</p>
<p>又梦境虽无实，而即此处，于或时见村园等，非一切时恒见。比量准前处中可知。</p>
<p>又如群翳观灯，俱时共见灯轮。此灯轮虽无实境，而非定唯一人见。量云：同于一时，同于此处，而人不定，非定唯一人见，故名人不定。其理得成。宗也。许无实境故。因也。如群翳所见灯轮。喻也。</p>
<p>又如梦中，梦两交会，境虽无实，而有虚妄作用。如男损精，女损血等。</p>
<p>综前所述，虽无离识实境，而处定等四事皆成。外小引证，引四事证有离识实境也。以故唐劳。</p>
<p>前难虽破，谬执犹纷。盖外小诸师，复有于粗色境，如大地等或瓶等。推求其本，而说有实极微。此如近人析物质即粗色境。为元子、电子矣。撮其流别，略得四家：一、胜论师外道。执有分色。其说以为诸本极微合生诸子微，诸子微名为有分、有彼分故。其本微但名为分。然粗有分色、异本微细分色，而实有其体。唯此为五识境。</p>
<p>二、古萨婆多师自下小乘。执实多微各别为境。众多极微，皆有实体，云实多微。如色处为眼识境时，实则一一极微各别为眼识境。所以者何？一一极微，体是实有，故得为识所缘。若多微和合，成阿耨色以上粗显境，但是和合假法。如瓶或山等，皆合多极微而成，名为和合假法，彼无自体故。五识缘实不缘假，此言缘者，攀援思虑之义。识之取境，即是于境攀援，起思虑故。他处准知。须有实体方能引生识故。</p>
<p>三、经部师执实多微和合为境。一处相近名和，总成一物名合。此说一一实微，非五识境，五识上无极微相故。若多微和合，成阿耨色以上粗显境，体虽是假，五识之上有此相故，故为五识境。</p>
<p>四、正理师执实多微和集为境。和义见前。不为一体名集。此说诸极微一处相近，展转相资，各各成其大相。如多极微集成山等，多微相资，即一一微各有山等量相，故与五识作所缘缘。</p>
<p>上来四家，互逞戏论，出量摧破，彼不得遁。</p>
<p>难胜论云：汝有分色体，异汝诸细分色，实不可取。宗也。许实句色故。因也。胜论有六句义，一曰实句。彼许地等粗有分色，及其本微细分色，皆是实句所摄。如细分色。细分色是实句色故，而非五识所取；有分色是实句色故，应亦不可取。</p>
<p>难古萨婆多云：各别极微，非五识所缘。宗也。眼等识上无极微相故。因也。如眼根等。喻也。五识不缘五根，乃立敌所共许，故以为喻。五根后详。</p>
<p>难经部云：汝和合色于识非是缘。宗也。此言缘者，藉义。他处准知。识不孤生，必有缘藉，如青相为缘，方引生了别青之眼识是也。今此言经部和合色，非是五识生起之缘。彼和合色。体实无故。因也。和合假法，自无实体。犹如第二月。喻也。如人在月下，以手捏目，见第二月。此非眼识见，乃是意识虚妄分别。其理后详。经部师亦不说第二月有实体为五识缘故，故得为喻。</p>
<p>对正理师，乃申四难：一者，二位无差难。极微和集位与不和集不相资位，其体是一，如何相资，能为大物发生五识？量云：汝相资极微应不与五识为其所缘，宗也。即极微相故，因也。如不和集相资时。喻也。</p>
<p>二者，量等相齐难。如俱以一俱胝极微作瓶瓯，俱胝者，数名。此云亿。瓶瓯应无别，以极微头数相资等故。今既瓶瓯二相各别，故知非是相资量等，方为五识缘。量云：彼瓶为一俱胝极微成者，应与此一俱胝极微所成瓯无有差别，宗也。有一俱胝极微相资相故，因也。如此一俱胝极微所成之瓯。喻也。</p>
<p>三者，微相失本难。如前第二难，彼设救言：此瓶瓯等，微量既齐，即相资相应等，但由行列不同，遂令见别者。汝执极微本是团圆之相，今和集位，一一极微应舍本圆相，行列既别，相资亦殊，即是极微失圆相故。量云：瓶等相资之极微应非圆相体，宗也。即相资相故，因也。如相资相。喻也。</p>
<p>四者，行相互通难。行相者，能缘之识，行于境相，故名行相。彼执所缘即极微者，则缘瓶等识，应即缘极微之心。心者，识之别名。有量云：缘大瓶等识，应即缘极微之心宗。彼执所缘即极微故因，如缘极微心喻。何故缘瓶等但作瓶等解，不作极微解耶？若言方缘微时，微虽细相，瓶虽相粗，以体一故，彼缘瓶粗相之识，即是缘微细相之识者。若言至此为句。若尔，汝缘色境之识，眼识。应亦即缘余声等境，宗也。许相违法得俱缘故，因也。如粗细境。喻也。</p>
<p>既申别难，还当总破。诸言有实极微者，皆不应理。所以者何？极微不能无方分，有方分故，应更可析，可析者便非实极微。若言微相圆故，所拟东非是东，西等亦尔，无有方分者。此萨婆多计。此亦不然。极微无方分，便非色法。应立量云：极微应不成色，宗也。不可示其东西等故，因也。犹云无广袤性。如心心所。喻也。成极微非色已。又汝粗色即诸极微，粗色外无极微，极微外无粗色。当复立量云：汝粗色应不成色，宗也。体即极微故，因也。如汝极微非色，喻也。前成极微非色已，故得为喻。成粗色非色已。遂立量云：手触壁等应无对碍，宗也。非色法故，因也。如虚空等。喻也。如上三比量，返证极微定有方分。有方分故，必更可析。物之可析者，还即和合假法，便无实极微。由此，说微相是圆，义亦不成。既无实微，云何更拟此是圆相？</p>
<p>又如汝等所执，七微合成阿耨色。中间一微，四方上下有六微。如是七微，复与余多数七微。合，辗转成大地等或杌等。今应问汝：极微有触无触？触者，互相逼近义。若极微无触者，毗婆沙师说诸极微无相触义。即每一阿耨色所有七微，其间相距，或如日局。今吾所凭之杌，其所有极微，实如无数日局，吾身将坠其中，不当太仓一粟。设谓极微虽无触，但彼极微。所成聚色有触者。聚色亦名粗色。既异极微无别聚色，极微无触，聚触者谁？当立量云：聚色应无触，宗也。即极微故，因也。犹如极微。喻也。若极微有触者，中间一微与外六方微触时，应成六分，所触既六，能触应成六故。一处无容有余处故。如中一微之东分，与东方处微触，更不容余五方处之五微故。余准可知。设言中一微与外六微互相糅住，同一处所，故不为六分者。既一微处容六微住，即此七微合成阿耨色时，量无增长。若尔，一切聚色，并应如极微量。云何聚色可见？遂立量言：汝聚色应不可见，宗也。即微处故，因也。犹如极微。喻也。是故许极微触与不触，俱有大过，即实极微，理不应成。</p>
<p>迹凡情遍计，本执有顽然实物，离识而存。如所见之瓶乃至所触之地，此在吾眼识乃至身识以外，确尔显现，绝不容疑。迄极微之论出，则以为外界显现，殊非如吾人所执瓶及地等实物，乃祇有实极微。此若已破一重执者。实则极微之执，又与瓶及地等实物之执，俞穴相通，源流不二，同执有离识实境故。格以唯识之义，则相见缘生，后详。既无心外之境。心者，识之别名。境非离心而存，故云心外无境。即所谓相者，称实而谈，唯是刹那刹那，新新而起不可量之变动，刹那刹那，都无故物，故曰新新。了无少分实法可得。无少分云者，彰其全无。此极微之论，所以见摈于吾宗。谈理究竟，毋苟而已。</p>
<p>又复应知，大乘不许有实极微，而亦方便假说。《瑜伽》五十四，佛说极微，有五胜利，一以与二空为方便故。《义林》云：此中意说修法空观，要析诸色，先至极微，断诸烦恼，得入空故。按二空者，人空、法空。《成唯识论》一。为执粗色有实体者，佛说极微，令其除析，非谓诸色实有极微。诸瑜伽师，以假想慧，于粗色相，渐次除析，至不可析，假说极微。虽此极微，犹有方分，未析至空，故有方分也。而不可析。若更析之，便似空现，不名为色。故说极微，是色边际。边际者，是穷尽义。此中言不可析者，与小乘异。小乘以极微有实体故，故名不可析。此则依色法以想慧除析之，至不可析，假名极微。所谓不可析者，以想慧渐次分析，达于最后之度，必至空而无色。今设定析至将邻于空，而空相尚未现，即以此度说为不可析，而假名之为极微。由此，极微是色边际，以过所此再析便非色故。如吾顷凭之案，吾以想慧除析，初析面为线，复析线为点，至点更析，则点必无有。而心相变似虚空现，不作色相现。故析至点处，便是不可析，假名极微。然点线面，本形学上名词，此中强借用之耳。详此，则大乘假说极微，以与外小衡校，一诚一妄，语不同年。</p>
<p>破极微已，复有异执。经部等师，更以现量证外境有，以为诸法由量刊定有无。一切量中，现量为胜，有三量故，言一切。取现境故，证自相故，说现胜。故举此为征。如世人言，我今见色乃至触触，下触字，名词，谓一切尘境。若无离识实境，宁有此觉，我今现证如是境耶。其为说如此。夫言法之有无，宜以现量楷准，此诚谛论。独其所谓现量者，则以眼接色乃至身触触而有色等觉云尔，故亦说名现觉。斯则近似乱真之说。据实言之，有色等觉时，即执心外别有其境，内外已分，不名现量。所以者何？眼等五识及俱意现量证境时，俱意后详。于境不执为外，以无计度分别故。后时散乱意识，起虚妄分别，乃执有外境，故色等觉，唯在散乱意识。觉意识分别。与正见，五识及俱意现量。二时不俱，则此觉时，能见五识及俱意现量。已入过去，宁许有是现量证外境有。应立量云：起此觉时必非现量，是散心位，宗也。能见已无故，因也。如散心位缘于过去百千劫事。喻也。且我所谓现量，既不执外，斯乃证外境无，异汝所云。</p>
<p>又复应知，心法及境，皆念念灭。刹那刹那，都无故物。汝言现觉色等之时，非但能见眼等现识成已灭无，有五种无，而已灭无居一焉。即所见现境，亦复与彼能见俱时落谢。是则汝所云色等现觉，实已不及现境，此已灭故。复立量言：起此觉时必非现量，是散心位，宗也。境已无故，因也。如散心位缘于过去百千劫事。喻也。</p>
<p>又如梦等时，等谓幻觉。虽无外境而亦得有此觉。我今现见如是色等，余时谓非梦非幻时。现觉，应知亦尔。量云：除梦等外，所有现觉，缘非外境起，宗也。非外境三字，作一名词。许现觉故，因也。如梦等现觉。喻也。梦中意识唯是非量，大小乘所共许。</p>
<p>上来已说现量为证不成，彼复宛转设救：一者举忆持，记忆。仍成现量，证外境有，谓由过去眼等五识及俱意，于尔时现受外色等境，今时意识方能忆持。先若未受，今何所忆？先时五识俱意，若未受外色等境，则今时意识复何所忆耶？由忆持故，应许过去世五识俱意是有非无，即此识五及俱意。于过去世现所受境，亦决定有。由斯许曾现识，现量有曾境，曾者，过去之谓。下准知。是义极成。今时意识，忆曾现量境，既作外解，故知外境实有，义亦极成。</p>
<p>二者，仍以梦征，信有外境。梦觉二识，若同无外境者，世能自知梦境非有，其觉时境亦无，例应复自知。今故应诘：梦心无有境，觉时便知无，觉识境既无，何不知非有？既不自知觉境非有，宁复能知梦境定无？返复推征，应信觉时识，外境定实有。</p>
<p>如上二难，俱不应理。且释初难。汝以今识忆识。忆持，决定由过去识五及俱意。于尔时现受外色等境者，是义不然。我宗但许过去五识等等者谓俱意。缘即识之境。即识者，不离识之谓。境依心起，非是离于心外而有，故云即识之境。此境与彼能缘识同时生已便灭，无暂住时故。而有薰习，喻如香灭，腾其余臭。无间传来。熏习念念生灭相续，曾不散失。今时意识乃于此位能忆前境，是名忆持。非由曾时识缘外境故，后方有忆。又在意识行追忆时，识上必变似前境之相，如过去五识等缘桃花，今意识追忆，识上必变似前桃花之相。此相非外，识所变故。但意识虚妄分别，不称所缘，妄执为外。此既后时意识妄计，云何以此证先现见实有外境？</p>
<p>复释次难。梦境非心外实有，必觉时方知。如处梦中，终不自知梦境非有。其觉识境，亦非心外实有，必真觉时方知。世间虚妄分别，串习昏热，如在梦中。众生染识，名为虚妄分别。无始以来，数数熏发，省为串习。覆蔽称昏，毒恼名热。诸有所见，皆非实有，颠倒虚妄所显现故。未得真觉，恒不自知。至真觉位，方能如实了知心外无境。既许眠梦得世觉时，知先梦境非有，应从虚妄得真觉时，知先颠倒所现境亦无。义既相齐，何劳兴难。</p>
<p>上来所说，恐犹未喻，应更征诘。汝外小。所执外色等境，为体是一、为体是多？若言是多，即复返于前所破之极微，极微众多故。然此极微，前虽破讫，聊复申言。夫极微论者，皆妄计积小成大，此为以人工猜拟法尔，法尔，犹言自然也。何可相应？细缕千条，微线万绪，聚成布帛；众砖众石，多瓦多椽，乃至无数竹头木屑，合成大厦；一甑之饭，聚无数粒；一盂之水，集无量滴；散沙握以成撮，群息吹而荡风。凡玆串习之事，想慧夙所浸淫；遂于不思议变，自识所取之境，非是离于自识而为客观存在之实物，如一刹那顷眼识缘瓶等。此瓶等者，即此刹那现起之一变而已。此变不可思议，故云不可思议变。亦依串习，而为横计。此极微之论所以兴。原夫境依识变，境界与识同时相依而变起故，故非离识而存。其用至神，刹那刹那，新新而转。转者，生起之义。岂假多微，方成大物？若大地或瓶等境，果为积多微以成者，极微常住，即大地或瓶等境，应是常住，恒无灭坏，恒无创新。征之事实，夫岂固尔。若言极微自体是动变者，则应但许有此动变，更无极微其物。往复推征，极微既不应成，即境体是多，义非能立。多既有过，设言是一，又复非理。如坚等境，唯是一物，曾无隔别，若有多体，便相隔别；既是唯一，故无隔别。则应世间无有渐次行大地义。以地一故，才下一足，已至一切，如何可说有渐次行？又境若是一，应复手执无隔障物。无有一物一时之中，此边彼边有手至未至，以是一故。然今有笔有此，汝计是一，但以手执时，则复有至未至，如何成一？又境既一，无有离间，若一骆驼至一处所，余骆驼或马等，亦应俱至其所，以境一故，不容离间故。今者多骆驼马等互不相到，此不至彼处，彼不至此处，名互不相到。境若一者，此云何释？综上三难，皆有理据，故言境一，义不极成。彼复救言：诸境自体非不为一物，但由能依作用不齐，令所依境相状差别。且如吾人经行大地，地实是一，人行一步二步乃至多步，其步所经，令地成别。又如以手执笔，笔非不一，吾手得其上边，不得下边，遂令笔分上下两物。骆驼马等处所有别，例此可知。故汝所难，不足遮我。彼之自救如此。然细检其失，略谈以二：一违正理。如前第一例，汝言地实是一，但由行步不一，故令地别者，此实倒见。应知行者，本为相续而不可分之动。动力生灭相续，而实无有分段。正由所依地境非是一物，段段差别，成多地故。吾人遂由行动所经多地，妄计行动为可割书，缘此分一步二步乃至多步，实则行动唯是相续而不可分。若可分者，一步二步乃至多步，其间各各独立，各各静止，段段片片，不相连续，凭何贯穿得成行动？吾人若证会行动自相，而除其所经许多地段之想念，必能了知行动实无可割画。而分为一步二步等者，特缘于以许多地段之想念，增益于行动自相之上，故有此妄分耳。是则非因行步不一，方令地别。唯由不了地非一物，妄分行动为若干步。即此一例，汝之所执，已乖正理。余例同乖，何劳虚设。二违自义。汝本计境体是一，若是一者，即不可分析。今汝言，由能依作用不齐，今所依境，相状差别者。则汝境相状，既可分析成多，应不名一。如汝行十步，所经地段，亦被析为十，非复一相。故汝此计，定违自义。综前所说，境一、境多，两俱有过。以故汝计，外境实有，理不容成。破彼计已。设复问言：尔唯识宗亦许有即识之境，此境为一为多耶？应答彼言：如我宗义，诸识所取，境各别故，可说为多；一切法皆如故，一切色法、一切心法，谈其实性同谓真如。故云一切皆如。可说为一。又复应知，汝计离识之境为实物有，外小言有外境者，即同俗计有彼瓶等实物之有。质言之，即看作有呆板固定之物是也。故说一说多，进退违理。我宗许不离识境，为如幻有。如幻者，取俗语诠之，即没有实在东西之谓也。如幻之有，迥出情计。若随世谛，一多无碍；一不碍多，多不碍一，两说皆得。若随真谛，一多俱泯。诸法如相，即是无相，无一切虚妄分别所执相故。若尔，多不可说，一岂容立。斯固如实之谈，未可以凡情较量耳。</p>
<p>迹外小执有实境，外于吾心而存在。此乃世俗所公忍，以为确然赫斯，明着无疑。今吾宗于此，一概遮拨俗情疑怖，以为徒侈大其心，纳外于内，成偏至之论。实则吾宗如实了知本无内外。设有内外对峙，则两相疏隔，不可相亲，不可冥喻。今万境条然宛然，现起于吾分别之中，分别者，即心之异名。灼然同体相亲而冥喻，夫何心境内外之分乎。此理昭揭，不但大觉夙所现证；即在凡位，亦可依五识及俱意现量、无倒思唯模准现量而思唯，屏除妄情偏计之参入。名无倒。而证其如此，以现量无外执故。言不执外，即亦无内可知。内外者，以相待始别。智不依现，任情猜卜；横执外境，如翳生华。由此，乃有抛却自家无尽藏，以寻求宇宙实体，如古代哲学。或推明宇宙现象，如近世诸现象论。妄自执持，以为学术不过尔尔者。理不究竟，空洞何依。宇宙者，万有之都称也。哲学家不了自心以外无宇宙。现象论者，但逞空泛知识，披枝自画；实体论者，祇随遍计，妄执空华。吾尝言远西哲学，实无足以当哲学者。徒知向外推寻，竟昧自家现成物事。不知众里寻他千百度，回头蓦见那人正在灯火阑珊处。此意甚深，学者须于唯识道理有全盘了解，方可谈此。其犹愚人，怀宝自迷而穷饿，对日自掩而昏晦。哀此沉沦，曷其有极！</p>
<p>前已遮境。遮拨外小所执心外实境也。此中树义、本根据《二十论》。然取材之间，权衡取舍，引申触类，不必悉与旧义比切。读者量之。今应破识。非谓识无，乃破外小所执之识也。外小执识为实物有，外小计识之有，乃如实物之有。如胜论者，以意与地水火风等并列为九实之一；自余外道亦计心有实作用；小乘诸师，许心外有境，即以心与境同视为实物。《成唯识论述记》卷二第五叶。执离心外有别实境，亦执离彼境有别实心云云。小乘正如此也。我说唯识，得毋滥彼。外小。应知大乘，识是缘生，此言缘者，藉义，由义，与缘虑义别。他处准知。大乘说识是众缘所生法也。正遣彼执。盖大乘如实了知所谓识者，唯是幻相迁流。幻相者，诈现无实，亦非空无。生灭灭生，变动不居，是以谓之幻相也。然此理妙万有而无方，不容直尔表诠。姑且假说缘生，对彼实物之执，椎击破碎，令生正悟。此在遮诠，方便善巧，庶几绝伦。然言缘生矣，则必分析为若干缘基，每一种缘，命之缘基。而后互缘以生之义始见，乃果无实物也。缘基约略举四：一、因缘，二、等无间缘，三、所缘缘，四、增上缘。释此四义，以次缕列。</p>
<p>因缘者，旧以亲办自果为义。见《成唯识论述记》四十四。办者，成办。谓因法亲成办自己之果法。其说是也。</p>
<p>今于此中，唯取法尔功能为识因缘，功能者，用义，亦势力义。此为恒转如瀑流，势用自尔，更无所待，故言法尔。护法以习气功能为同物而异其名，吾不敢苟同。习气者无始时来熏习是也。另详《功能章》。何故说识有因缘耶？一者，凡法不可偶尔而起故。若许偶尔起者，现见世间何不实有空华石女儿？凡有者，不能自无而之有，乃法尔道理之所昭示。计有出于无者，此是邪见，非如理说。后文别论。今若不立功能为识因缘者，此识便是无而忽有，不应道理。二者，若汝言根境二法能生识者，根者，眼耳等根。境者，色声等境。义不极成。当知根境识三，俱时显现，更互相依。所谓宇宙者，祇是根境识相依显现，无定实物。识依根生，而不从根生，识仗境生，而不从境生，由三法互依故。三法者，根、境、识。既三法更互相依，即三法之中无有一法能为因缘生余二法者。又若许根境能生识者，则以色法起缘虑用，根境皆是色法。即此色法翻成不可知，不可知者，犹言神妙。应不名色法。往复推征，决定有法尔功能，亲为因缘，生起现识。现者，现行，亦识之别名。言现识者，复合而为一词，后仿此。分别宛然，分别，亦识之别名也。乌容突起，无因戏论，过患无边。</p>
<p>附识：所谓识者，非可偶尔突起，从无肇有。故说功能，为其因缘，以遮无因边见。在理论方面，祇合说到如此而止。若谓因功能。果现识。为条然各别，同时并有之二物，则剖析虽严，未免以法尔道理，作死物观。《大智度》三十二说，求之转深，入于邪见，正谓此也。实则现识祇是功能之现起，如眼见色，此之一见，即是功能之现起耳。不可别为能所二物。说因为能生，说果为所生，此缘言说方便施设。在事实上，岂可判以能所二物。旧说果俱有义，护法等说功能亦名种子，此是能生因，现识乃为所生果，其果与因，同时并有，故名果俱有。彼以因果看作二物，故言俱有耳。所以成为戏论。而吾说与前师所以异者，学人须审详之。参考《成唯识述记》十四及四十四。</p>
<p>等无间缘者，略有三义：一者前为后缘。此言缘者，等无间缘，文省略也。后准知。一识俱时无二念并，如一念眼识，同时无二念并起。后不开导前。如后念眼识，对于前念眼识不得为开导。开导之义见下。故唯前念识望后念识为此缘，非彼同时或后时有此缘用。非一识同时自望有此缘用，俱时无二念并故；亦非后念识望前念识有此缘用，后不开导前故。</p>
<p>二者自类无间。七识本非异体。七识者，谓从眼识乃至末那识。七识同依赖耶而起。赖耶者，非断非常，谓之恒转。其自身即是法尔势力，又揽无始时来一切熏习，与固有势力相为糅和，故又得名之为功能或习气。由此赖耶现起种种作用，是为七识。故此七识者非离赖耶别有独立之体。此与护法等之说全异，至后方详。然行相别故，不可说一。行相，谓缘虑之作用。识者，即克就行相而目之也。即此七识各各前念灭已，引后自类令生，各各两字，须一气贯下读之，如眼识前念灭已，即引后念眼识令生；耳识前念灭已，即引后念耳识令生；鼻识乃至末那识，皆可类推。是为自类无间。亦复当知，此无间者，显前为后缘，一类相续，于彼中间，不容异类，入来间隔，故名无间。如眼识，前后一类相续，中间无有耳识等入眼识处而间隔之也。虽眼识或时间断，亦由眼识自不起，非由异类识间隔之令不起也。余耳识等，皆可准知。非无间言，谓无间断。若言以无间断名无间者，则五识及意识皆有不起时，即于义不遍。如眼识，前后相望，虽中经百千劫断，其前灭位眼识，仍与百千劫后续起之眼识为缘。以中断位，非有异类间隔故。</p>
<p>三者等而开导。言开导者，导，招引义。开义有二：一避义，二与后处义。前法开避其处，前念识才起即灭，不至后位，故说开避其处。招引后法令生，故成缘义。由具开导，得为此缘。复有难言：“前法开避，即是巳灭。彼灭无体，云何招引？”应知前法正起位，即有望后招引之势，非彼灭已，方为招引。若言后法续前，不相紧接，间断时久，疑非招引所及者，不知势用远引，如手放箭，远有所至。此理豁然，复何足疑。又等之为言，是等流义，由前引后，平等而流故。故知后法，仍是前类。此中与旧说颇有异处。因于心心所之解释，不取护法诸师，故一切关连之义，皆须变更。读者量之。</p>
<p>综上三义，则知等无间缘，开前导后，方灭方生。前法方灭时，即后法方生时，生灭在一刹那。如秤两头，此低彼昂，同在一时。心识复词。所以迁流不息，唯有新新，都无故故，其机之不测如此。设有计心识为由过去至现在复立趋未来者，则是堕于常见，不了我所说开导义。</p>
<p>所缘缘者，略有四义：一有体法，此乃概括之词。若其为如何之有体法，此中不复分别。如色法有碍，固名有体；心法无碍，亦名有体；乃至真如为一切色法心法之实体，而又不可以色等相求者，亦名有体法。二为识仗托，三为识挟带，四为识所虑。</p>
<p>有体法者，为缘之法，此中缘者，谓所缘缘。以下准知。必是有体，方有力用，能牵生识，如白色，能牵令眼识同时俱起是也。故成缘义。法若是无，无者，即非有体。何得为缘？世俗有计地或瓶等得为缘者，此倒见也。所谓块然之地、顽然之瓶，世间本无此物，其以为有者，特妄情所执耳。今试问汝侪，所得于地或瓶者果何物？则必曰视之有色，乃至触之有坚等也。于坚言等者，等彼冷暖滑涩等性。若尔，汝眼识及俱意，但得于色，不得地与瓶。乃至汝身识及俱意，但得于坚等，亦不得地与瓶。诚以汝五识等现量灭谢，等者，等俱意也。散意识方起，散意识者，凡位意识散乱故。遂追忆色及坚等境，妄构为地或瓶等实物。是故色及坚等境，诚有非无，方得为缘。妄情所执地或瓶等，此非有体，缘义不成。</p>
<p>或复问言：“若有体法方为缘者，则意识缘空华时，岂无所缘缘耶？”应知意识此时变似所缘影像，即独影境。妄作华解。若无影像者，华解依何而起？华虽本无，识上所现影像不无。不无，即有体之谓。即此影像，成所缘缘，非无此缘识得生故。非字，一气贯下读之。</p>
<p>又复有计五识后念、以前念境为所缘缘者，唐贤普光曾作是说。此亦非理。一切法顿起顿灭，无暂时住故。前念境即于前念灭，何容留至后念为后识境耶？如眼识前念青境，实不至后，后念青境乃是新生耳。诚以五识现量，刹那已入过去。一刹那顷，五识与所了境，同生同灭故。后念意识继起迅速，由念势力，念者记忆，乃心所之一。能忆前境，即于意识变似前境之影像而缘之。此影像即心上所现，本非前境，而此心乃妄以。自所现影作前境解也。彼乃不辨，以为犹是后念五识取于前境，此在因明，乃云似现。实则前境已灭即非有体，如何成所缘缘？此说违理，故宜刊正。</p>
<p>为识仗托者，即有体法望能缘识为所仗托，令彼谓识。得生。识不孤起，须托境故。如眼识必仗托青等境，方乃得起。亲则托影，疏则托质，识之缘境，有亲有疏，如眼识缘青等时，眼识上必变青等之影像，而亲缘之。但此影像之后面，仍有实尘相焉。说为本质，眼识托此，方变影像。然眼识既亲缘影像，即本质是其所疏缘也。影与质，皆境也，即皆为眼识之所托。此示方隅，学者应思。必有所托，故成此缘。若识无其所托者，凭何成立所缘缘耶？</p>
<p>附识：此上二义，皆本陈那。陈那《观所缘缘论》云：所缘缘者，谓能缘识，带彼相起。此言带者，变似之义，非挟带义。相即相分，乃自识所变之境，说见陈那《集量论》。彼相之彼，即指相而目之也。此中之意，即谓能缘识上变似所缘相分而起，实无外境也。明智旭解甚谬。及有实体，自识所变相分，非是无故，名有实体。此实体言，切须善解，不可如世俗计有实在东西也。令能缘识，托彼而生。彼者，相分。谓此相分为识所仗托也。此有一事须辨者，即陈那及其他诸师，皆以相分一名，为八个识各各所变境之通称。吾今者则以相分为根身，及器界之专名。至七识所变境，应但名影像，不名相分。此与旧说大异，俟后详之。今此独取彼文后二义，一有实体，二令识托彼而生。不取其前带相义者。盖陈那论意，实重在成立不离识之境，以对破小乘外境。此中但明缘义，用意自别。此中有体法及为识仗托二义，通亲疏缘而说。陈那则不涉及疏缘，唯成立亲所缘缘故。问此何不破外境耶？曰：如别处说故。</p>
<p>为识挟带者，谓所缘境为彼能缘之所亲挟。能所逼附，冥若一体，故名挟带。如五识等现量证境时，等者，等俱意。能缘、所缘，浑尔而不可分。由境为缘，所缘缘。令彼能缘亲挟己体故。己者，设为境之自谓也。</p>
<p>附识：挟带之义，发于奘师。往者正量部师有般若鞠多者，小宗之英隽也。尝造谤大乘论，谓大乘真如非所缘缘。意云：大乘说无分别智缘真如时，不变相分。既无相分，如何成所缘缘耶？若如此难，则大乘真如将等空华之无，以不成所缘缘故。然大乘师被此难已，经十二年，无人能救。及奘师西度，戒日王为设十八日无遮大会时，奘师造《制恶见论》，乃谓正智无分别智。起时，即挟带真如之体相而起，故真如是所缘缘。鞠多遂伏，不敢抗论。奘师《制恶见论》系用梵文，今无考也。吾尝言，由挟带义，而知现量于境，不作外想者，非无境也。外境实无，而不离识之境确有。又能缘亲挟境体，冥冥证故，非无识也。近人谈感觉者，以为正见光时未起推想，见与光是一件事，遂不许有能见之识。此乃大误，当别论之。奘师此义，深澈理极，遮一切邪计，岂徒折鞠多之难而已乎。为识所虑者，前之三义，不足成所缘缘。可以故？若有体法但为识所托所带即得成所缘缘者，则应外质人等。望镜等照用作所缘缘。外质是有体法故，镜等照用起时，亦以外质为所托所带故。镜等照用依外质同时显现，故有所托义。又挟附外质影像而起，故有所带义。此若许然，即境望识作所缘缘与外质望镜等作所缘缘，两义齐等。由此应许识亦犹如镜等，所缘缘义不异故。为遮此失，复言所虑。由境有体，能引令识托彼带彼缘虑于彼，上三彼字皆谓境，缘虑即思虑之义。方许望识作所缘缘。外质望镜等缺所虑义故，以镜等非能虑故。即望镜等不成所缘缘。以所缘缘具所虑义，影显识为能虑，不同镜等色法，故说唯识，理不轻摇。</p>
<p>附识：思虑作用乃心识之特征，不可以色境与色境相互之作用说明思虑。昔者印人有言镜等能缘，犹如识者，今人罗素亦云照相器能见物，此皆戏论。镜等与照相器皆能于所对境而现其影像，然此影像固是色像，乃无有思虑作用于其间，以色法之因，终不能产非色法之果故也。近人乃有不许心识为有者，将何以说明思虑乎？理本至近而索之愈远，凡情迷妄，往往如是。又思虑属心之行解，此与心上所现影像，本不为一事。影像旧亦云相。罗素辈未能辨此，故说照相器能见物也。然唐人言唯识者，于此已有不了。备云：“但心清净故，一切诸相于心显，故名取境。”见金陵刻《解深密经》注六第七叶。太贤云：“相于心现，故名所虑。”见《成唯识论学记》六第三十七叶。此皆不悟心之取境，有其行解，但云心上现影而已。若尔，镜等能缘，照相器能见之说，又何可遮耶？如斯肤妄之谈，其当刊正久矣。</p>
<p>综上四义，明定所缘缘义界，庶几无失。然此缘体，盖有二种，一亲二疏。</p>
<p>识上现影，影者俱云影像。不论有质无质，如五识及俱意缘五尘，识所变影像，仗有本质。如意识缘空华时，识上亦必变影，此乃无本质者。别详《境相章》。皆是亲所缘缘。</p>
<p>若所缘法，望于能缘，而为本质，令彼影像同时现起，此即疏所缘缘。识仗质而变似其影以缘之，故质成疏。</p>
<p>附识：《成唯识论》定疏缘俱云疏所缘缘。义界曰：与能缘体相离。此甚谬也。如色等本质，既与眼等识为疏所缘缘，则不得说为截然相离。假其两体相离，则内外划若鸿沟，本不相涉，如何名缘？详护法立论，以八识为各各独立之体。故色等本质属第八相，自眼等识望之，即是外法，所以说为相离。然将八识割得太死，祇成戏论。</p>
<p>增上缘者，增上犹俗言加上也，旧训为扶助义，谓若此法虽不从彼法生，然必依彼法故有，即说彼法为此法之增上缘。略有二义。一者有胜用。为缘之法此中缘者即增上缘，后准知。必具胜用，方与果法而作增上。果法者，如彼法为此法之增上缘，即说彼为因法，此为果法也。所谓胜用者，不徒于果法为密迩之助，但不障者即其力也。取征现事，如吾立足于此，五步之内所有积土，固于吾立足，亲为增上。直接为助，故言亲也。即此五步以外，推之全地，乃至日局，亦皆与吾立足攸关。假令五步以外，山崩河决，又或余纬越轨，冲碎员舆，斯皆障害吾之立足。故知吾今者立足于此，即由全地乃至日局，俱有增上胜用。由不障害，即其胜用。准此，则增上缘者宽广无外，势不胜穷。然求一事之增上因，增上缘望所增上法，而得因名。则恒取其切近，遗其疏远，不定遍举也。今如一念眼识生时，其所待之增上缘何限，然根缘、根者，眼根；缘者，增上缘；眼根是根识之增上缘故。空缘、空者，空隙，亦眼识之增上缘，障隔则眼识不生故。明缘、明者，光也，亦眼识增上缘。分别缘、分别，谓意识。眼识起时，必以同时意识为增上缘，无意识引令趣境，则眼识不生故。习气缘，吾分功能习气为二，不同护法。眼识者，即是功能现起，方其现起，而习气亦同时增上也。旧说眼识有贪等心所法，以于境任运生爱等故。吾谓贪等即旧薰习气显现，习气不可说为因缘，只是增上缘。此与护法说天地悬隔，俟《功能章》详之。则关系切至，为所必察耳。举此一例，余耳等识增上缘。应推详。</p>
<p>附识：增上缘义最宽。世学如科学。所云因果，自吾宗观之，唯相当于此，以其但明关系故也。顷有问言：“若如公说增上缘者，则将随举一事皆以全宇宙为之因乎？”曰：理实如是，但学者求一事之因，初不必计及全宇宙，恒自其最近者以为推征。设秤物之重量为如干，若地心吸力，若气压，固皆为其致此之因，即至迥色之空，或太阳系统以外之他恒星，亦无不与此有关者，故曰一事而全宇宙为之因也。然学者于此，但致详其近缘若地心吸力，若气压，以明此事之因，则能事已毕。吾人常能由一知二或由甲知乙者，率此道也。</p>
<p>二者，能于余法或顺或违。随举一事，以明此义。若霜雪于禾等增上，能牵令转青色为枯丧，转者，改转也。禾等枯丧之位，其以前青色皆灭，义说为转，非谓前青色不灭可转为后枯丧也。又枯丧之起，自有亲因，霜雪于彼，但为增上缘，故言牵也。世学谈生物适应环境者，多忽略生物自身之亲因，便为大过。问霜雪非青色灭之因耶？曰：凡法之灭也，法尔自灭，何待于因？灭若待因者，应不名灭，当说为生，有因便是生故。即此霜雪，望枯丧为顺缘，望前青色作违缘。一顺一违，几之所不容测也。然复当知，此中义分顺违，据实违缘云者，非与灭法为缘。如前所说，霜雪与枯丧为缘时，前青色已灭。今云霜雪与彼前青色。作违缘者，彼既灭无，望谁为缘？由枯丧是前青色之相违法，既与枯丧为缘，即义说为前青色之违缘。一事向背，义说为二也。霜雪与枯丧为增上缘，是为一事。向背者，一事之两面。与枯丧为缘，是向义。既顺枯丧令起，即违前青色令不续起，是背义。由此二义，说顺违也。例此而谈，习气等为识增上缘时，顺生有漏识，即违无漏识令不生。有漏者，染污义。无漏者，清净义。顺违之几，其可忽欤！</p>
<p>上述四缘，分析现识，说名缘生，对破外小执为实物。识若定实，应不可析。今说缘生，分析此识，而为四缘，则非实物明矣。夫缘生者，本唯遮遣之词，不表构成之义。如对不了芭蕉无实体者，为取蕉叶一一披剥，令知非实。此但遮遣彼执，非表蕉由众叶构成。护法、窥基之说缘生也，直以现识从众缘和合故生。众缘者，以缘有四，名之为众。盖易遮遣之词，而作进一层之说明。所谓进一层说明者，破执为第二义，显识构成为第一义。即以众缘和合，显识所由构成，次乃以缘合破执为实也。遮遣翻此，但假说四缘，径破实物之执而止，绝不欲显识从众缘构成。二者用意悬殊，奚翅霄壤。夫言识因众缘构成者，此乃变形之执耳。本依识上差别义，假立众缘。由识自体不从无而有故，立因缘。由现识望过去故，立无间缘。由识上现似所取境故，立所缘缘。除前三外，依种种关系，立增上缘。今返计众缘和合而构成识，则取己分析者复为拼合，非变形之执而何？又若许缘会而构成识者，则众缘会逢之时，应如机件辐辏，如何成识？然彼亦虑及此，乃以士用义救。士者，士夫，犹言人也。用者，作用。士用者，以下所举因缘为作者至假诸作具云云，即因缘名士用因，如人有宰制一切事物之作用也。谓因缘为作者，余缘为作具。余缘者，谓增上、所缘、无间三缘。作者假诸作具，成办事业，虽复有待，作者待作具，非是超越对待世界，故云有待。而自具宰制之力，不必受限。则非机械之谓矣。此虽善自解纷，然构成之见，根本已谬。计现识从众缘构成，则与计瓶等集多极微成者，同一谬执。当知现识是不思议变力，宛尔幻现，不应于彼作如何构成想。若作是想，便已计有实物；既非实物，宁可作如何构成想耶？综上所述，应知缘生之言，但对彼执识为实物者，正为遮遣，不表识由众缘构成。设有难言“若唯是遮，岂非空见”？应答彼言：但遮执实，不遮缘生幻有，云何堕空？唯我所谓缘生者，不以众缘和合成识，名为缘生。乃分析现识，而发见其不为一实物，祇此众相幻现，众相者，许多作用相依故。故假立四缘，说名缘生。详夫大乘立说，随在皆寓遮遣之意。所以者何？世尊一大发明，本为宇宙究竟理。宇宙者，本心境诸法之总名，但吾宗不许有心外之境，本来无内外故。究竟理者，即谓真如，此是宇宙实体，然非超脱现前宇宙而为其原因之谓，俟《法性篇》详之。吾尝言：哲学之任务，即在引人以趣入究竟理，使人生不至永劫沦陷于迷妄与空虚之苦境，哲学所发明者唯此一大事。除此以外，皆可让诸科学。哲学若不能尽此任务者，则祇足目为戏论或繁琐浮泛知识，不足谓之哲学。此意深长，将另为一书明之。此理不滞于物，物者，情计之所执，而此理则超乎情计也。故未可以言说直表。言说所以表物，至理无有方所，固非言说所及。唯因众生种种迷执，而设种种遮诠，令生正悟。真理本自显著，不随人情迷执而有隐没。但人情迷执，便自蔽于真理之前。有遮其执者，或将豁然以通。是故众生迷执无边，大觉言说无边。凡言皆以遮执，非于遮执外，可着一言。既言说皆为遮用，即实未尝言。佛说：我成佛来，不说一字。《大般若卷》四百廿五。此是事实，岂故作妙语哉！虽佛灭后，弟子承了义教者，散为空有两轮，而此旨实不应有异。旧说空宗以遮为表，有宗即用显体。其谈有宗似犹未尽。但云即用以显，则且计用上果可建立矣。不知体上固无可建立，用上又何容建立？设计用上可建立者，则一谈用时，开口便死，何足显体？如言唯识者，以为实可建立唯识实有。则已执死此识，更何从了其如如之实体耶？故有宗谈用，所有施设，原为遮执，故出权宜。如言唯识，所以遮外境也。而非建立唯识实有，故又说缘生，以遮执为实者。谁云有宗谈用，直表非遮？吾前言，施设用义，方便遮执。见卷首绪言。必于即用显体之下益以此语，而后无病。以用义施设，为遮执之方便，故可即用而显体也。上考圣文，豁然无所疑殆，盖唯识归无所得。世亲《三十颂》明启秘钥，则知谈用者，于无可建立而假有施设，其意存乎遮执明矣。护法、窥基何尝见不及此。然终不免滞于名相，以累神解。吾非故薄前贤。护、基两师学，今幸足征。审其脉络，理其纲维，则知其逞于悬空或繁琐之辩析，以构成严密之系统，计著名相，病自不浅。然此特取其短处言之耳。要其大处深处，岂后贤敢曰易窥？学者研古学，切勿掉以轻心也。此或矫清辨之空，而不恤太过。《成唯识论述记》，尝引清辩之说而驳之。余以为清辩谈空，乃对执而言其空。护法非之，不悟彼唯遮执而无建立。护法则有建立矣。大乘空有之争，或至护法、清辩时始剧耳。上来因论缘生之为遮词，而推明其旨。非勤无益之辩，实乃渺义所存。学者了此，则向下不妨更有言说。</p>
<p>附识：空有二宗立说，皆主遮诠，固矣。然俯顺群机，则有宗为善。以其于无可建立而假有施设，不坏世间解故也。有宗谈用，即能为科学留地位，以科学即依用上安立故。若夫实有建立者，如远西唯心唯物等论。则又出于遍计之所执，遍计者，周遍计度。意识虚妄分别，故名遍计也。不与真理相应。先哲所以有眚目见空华之喻也。</p>
<p>综上二事，执境为外，既已遮遣；执识为实，又复破除。世间从来邪解，以色法、心法视若实物者，将可自此而豁然以悟乎！然此中所云，犹未达于色心问题之根柢。恐闻者不深究其所以也，故次详于转变。</p>
<h6 id="阅读日期-2026年02月08日-2026年02月08日-共-1-天">阅读日期：
2026年02月08日-2026年02月08日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
