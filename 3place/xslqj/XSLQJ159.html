<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:诸识</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:诸识</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="诸识">诸识</h4>
<p>识者，对境受称。设无所缘境，则能缘识之名，亦无自而立故。唯识不谓无境，但不许有心外独存之境，详前谈《百法》中。然识有多名：曰心、曰意、曰了别、曰分别、曰现行，皆其异名也。如某甲有别字、别号。唯心意二名，虽通八识，谓八个识，通名心与意故。而约偏胜义，则第八独名心，集起胜故。集起者，谓集诸种子，起现行故。此据《识论》等说。但《五蕴论》则云采集诸种子故，名之为心。与此稍异。详上卷识蕴中。第七独名意，思量胜故。恒审思量我相，故胜。前六通名识，了别胜故。了别一切境界，前六为胜。此义深详，请咨《摄论》。所知依分。</p>
<p>现行一词，有时虚用，即现起之谓，但常用为识之别名。现者，显现义，非如种子沉隐故；非字贯下为句。行者，相状义，识生即有相状，虽本无质碍，而有无相之相，无形之状故。非无自体故。了别即其自体。此识亦名现行者，对种而得名故，种子每省言种，后皆仿此。如某甲对父便名子，今识对种便名现故。现行每省言现，后皆仿此。又现行与识两名，有时并为一个复名词，如曰现行识，或更省言现识。皆随行文之便而用复名，非有何等异义也。</p>
<p>缘字有二义：一、缘虑义，如能缘之缘是也。犹云能知或能观等。二缘藉义，如缘生之缘是也。凡内典中言缘起、言众缘、言四缘等者，皆此中第二义摄。</p>
<p>《三十论》云：“识言，总显一切有情，各有八识。”谓凡言识者，总显一切有情各各有八个识，非单就某甲一身中八识而言故。总显二字，注意。云何八识？一、眼识，二、耳识，三、鼻识，四、舌识，五、身识，六、意识，七、末那识，八、阿赖耶识。此八，各有相应心所，举识便已摄所。如举眼识，即摄眼识相应触等法故。心所详在上卷。余准知。</p>
<p>将谈八识，须详识所依根。初五识所依根是谓五根：曰眼根、耳根、鼻根、舌根、身根，此五皆以清净色为体。详在上卷色蕴中。</p>
<p>旧作《识论讲疏》云：五根体即净色，清净色，亦省言净色，他处准知。是色微妙，世所不了。但由发识势用，比知是有。比者比度。识生必有凭借，若非净色根具有发识之势用，此识无缘得生。故由发识，比知决定有根。此根所具之势用，其盛大至不可测。火药炸发，势用虽猛，犹可测量。根之势用，终无物力可为喻况。如眼根，发生眼识而趣色境，是乃至神不疾而速。傥有能言其力之几何者，万世一遇犹旦暮也。《俱舍》《分别根品》“说根者，最胜自在义”五蕴同此。普光《记》云：“最胜自在，即是有大势用。”根与扶根尘，和合似一，而实非一。谓一身中，有净色根，有扶根尘，此二和合似一，而实不是一法。扶根尘者，亦名根依处，即是器界之一部分。此尘能扶助净色根故，名扶根尘。又谓此尘是净色根所依之处故，即名此尘曰根依处。或作浮尘根者，大错。</p>
<p>唯识诸师于根义颇有聚讼。如难佗等说五识功能是名五根，无别净色为眼等根。即以世亲《二十论》、陈那《观所缘缘论》而为依据。安慧以理教相违破之，理教相违者，谓与正理相违及与圣教相违故。广陈九难，详见《识论》卷四及《述记》卷二十六。其辞甚辩。护法假朋《二十论》等文。朋者，比助义。谓助难佗等张目，而解释二十论等文，以为可据也。假朋者，非真有意为助，特故顺之，令尽其辞。安慧复申十辨，直令敌者词穷。盖护法本非赞同难佗说者，其为难佗等所引二论设救，非必故与安慧相反，姑引令安慧盛张其说己耳。《识论》此处文字，须善会。</p>
<p>难佗说五识种即五根，则以根为种子之异名，实不许有净色根也。安慧破难佗，其词虽辨，固犹未了难佗本意，而只为名词之争耳。原安慧所谓根者，正目净色。难佗则谓无别净色为眼等根，其说五识种亦名根者，自非安慧之所谓根也。据实而言，安慧与难佗之争，乃在根之为有、为无，而非种子是根与否之问题。设难佗亦许有所谓根者，则根与种非是一物，又何待剖。然安慧斤斤焉辨种之不可为根，卒不悟难佗所言根者，与己殊旨。此所以虽辩而无当，至护法乃如射者中的矣。护法以难佗不许有净色根，乃依教理以折其诤。其说以为藏识变似色根，藏识者，赖耶之别名。有圣教量，为楷定故，不可拨无。又根相虽非现量得，依世间说故，非现量所得。而由发识用，比知是有。《述记》二十六第十一叶：“以有发生五识用故，比知有根，由果推因故。”非肉团即扶根尘。能发识故，参考《述记》。故应说根体即净色。护法以此折伏难佗，证成净色根定有，而后聚讼之端始息。</p>
<p>安慧与难佗关于净色根有无之争，见《识论》卷四、《述记》卷二十六。然西明《要集》疑与难佗争者非安慧，而判属火辨，不知西明别有据否？慧沼则据《述记》，断为安慧说。谓疏主既是此翻糅者，故能深达，可不劳疑云云。姑并存之。</p>
<p>大乘净色根，本用小宗之名而异其实。如《俱舍论》言，眼根极微，在眼星上，傍布而住，如香菱花，亦说如颇胝迦。耳根极微，居耳穴内，旋环而住，如卷桦皮。鼻根极微，居鼻额内，背上面下，如双爪甲。舌根极微，布在舌上，形如半月。身根极微，遍住身分，如身形量。此说净色根即极微为体，有形状显现。但在唯识则谓根有自种，伏藏本识，遇缘生现。现谓根也。唯识说一切法各有种子，故根亦有自种，伏藏本识之中，遇缘则生现根。而不许有实极微。又世间不能现见，故不可拟其形状。盖大乘所谓净色根，颇有神秘意义。与小乘所说，名同实异，不可无辨。友人桂林梁漱溟谓净色根即今所谓神经系，就小乘义言似可通，而于大乘不合。</p>
<p>如上略说五根。次第六意根。世亲《摄论疏》云：“譬如眼等五识，必有眼等五根为俱有依。俱有依，即根之别名。识与根同时相俱，故云俱有。是识所依以生者，故复名依。如是意识亦应决定有俱有依。”此但谓应更成立意根。至意根为何等法，佛家亦不无诤论。如上座部等，以胸中色物。即谓心脏。为意识之根，是谓色根。此与晚世言心意作用以脑筋为所依者，义亦略近。胸中色物与脑筋虽异，但以意识所依为色根则同。余部不许色根，而立无间灭识为意根。余部，谓上座等以外之诸部。无间灭识，详上卷十八界中。世亲初研小学，造《俱舍论》，即作是说。参考《俱舍分别界品》。其后向大，更造《五蕴》，犹存旧义。详在上卷。诸不许意根是色法者，则以意识行相宽广，其分别力最强。故所依根必为心法，而非色法。何以故？心法势用猛利，堪为意识作所依；色力钝劣，不任为依故。今人欲纯以脑筋说明心意作用，而记忆及幽深广博之思想，如何可说为脑筋之副产物？吾总觉其不可通。但小乘以无间灭识为意根，不悟此属已灭无，凡法巳灭便无有，名已灭无。若未生者，即现在无有，名未生无。此等名词，亦须记着。何得为根？及大乘立八识，始说第七末那为意识之根。而以前念无间灭识，但望后念为等无间缘所依，等无间缘后详。理论始精密。无着为世亲造《摄论》，即明斯义。自是而意根体即末那，遂成大乘定论。</p>
<p>说第六根已。七八云何？第七以第八为所依根。《大论》五十一说：“由有本识故，有末那。”《楞伽经》卷九有《颂》云：“阿赖耶为依，故有末那转。”转者起义。《述记》卷二十六：“八若无时，七亦无故。”此皆言末那用第八为根也。</p>
<p>第八亦以第七为所依根。《大论》六十三说：“藏识恒与末那俱时转。”又说：“藏识恒依染污。”染污即第七也。《述记》卷二十六：“第七若无，八不转故。”此皆言藏识用末那为根也。七八互为根故，不须建立九识为第八之根。</p>
<p>如上所说诸根，总分二类：一、净色根有五，曰眼净色根乃至身净色根是也。二、意根有三，谓末那为第六根，及末那与赖耶互为根是也。凡此诸根各具四义：注意各字。一、决定。谓所依根若无，能依之识定不起故。如所依眼根若无，则能依之眼识决定不起故。又凡言识亦摄心所。二、有境。根体定是能照或能缘法。五根体即净色，能照境故，名有境。意根体即末那等，能缘境故，名有境。唯此能照或能缘法，方有力用，得为根也。余扶根尘法，非能有境，不得为根。三、为主。即有自在力故。最殊胜力，名自在力。心所依王，便非自在，故不为根。心王是主，有自在力，方为根也。如第六意根，即是第七心王。七八准知。又净色根亦得说为自在，非同扶根尘之顽钝也。四、令能依识，取自所缘。如五识取自所缘尘境，即由五根增上，令其自取故。余准可知。凡此四义，具《三十论》。见《论本》四、《述记》二十六。唯识谈根，只此云尔。</p>
<p>上来略释诸根。今应释诸识名义。《瑜伽》卷六十三说：“识有二种，一者阿赖耶识，二者转识。此转识。复七种，所谓眼识乃至末那识”云云。准此，则前七识通名转识。问：“何故名转识？”答曰：转者，转易义。谓十地位中，此前七识入观时，是无漏善性。定中起观，即名入观。出观己，出定故，便出观。仍是有漏染性。十地后详。此说前七有转易故，名为转识。问：“金刚心后，第八亦由有漏转成无漏。云何不名转识？”金刚心亦后详。答曰：第八一转即永转，非前七例。故转识名，不通第八。</p>
<p>转识有七种，此七复别以三类：曰前五识，曰第六识，曰第七识。前五识者，所谓眼识乃至身识。第六曰意识。五及第六亦合称前六识。以同是随根立名故。</p>
<p>云何随根立名？谓依、发、属、助、如五义胜故。依义者，谓即依眼根之识，故名眼识。乃至依意根之识，意根即第七识。故名意识。发义者，谓即眼根所发之识，故名眼识。乃至意根所发之识，故名意识。属义者，谓即属眼根之识，故名眼识。乃至属意根之识，故名意识。助、如两义，准上可知。助义者，谓能助根取境，故说助义。凡根皆有取境之用，但必有识为助，始成其用故。由根望识言，则曰根助识。由识望根言，则曰识助根故。如义者，谓识依根发，亦恰如其根之势用，而共趣境故，故说如义。或许六识随境立名，亦可无遮。</p>
<p>六识性相云何？《识论》卷五云：“识以了境为自性故。此中识者，即通六识而言。即以了境为行相故。能了别境，名为识故。如经说：‘眼识云何？谓依眼根，了别诸色。乃至意识云何？谓依意根，了别一切法。’《杂集》等说，亦复同此。”或云梵本《三十颂》，但言识以了别为自性，而不言行相。今《识论》亦以了别境为行相，疑基师所增。此说不知确否？然以理准，兼显行相，于我无违。</p>
<p>五识行相唯局。不遍名局。谓眼识唯了诸色，耳识唯了诸声，乃至身识唯了诸触。第六意识行相周遍，谓遍了一切法故。《摄论》所谓“无边行相而转”是也。</p>
<p>意识，亦依其分位差别而说为四：一、五俱意识，二、独散意识，三、梦中意识，四、定中意识。梦意，略见上卷行蕴眠数中。诸论亦复无所解说。定心，定中意识，省云定心。非凡位所有，此中皆不欲谈。通途所谓意识，只相当于散意。具云独散意识。前所云意识行相周遍者，实就独散位而言。问：“由何义故名独散？”答曰：独者，简别五俱位；散者，简别定位。凡夫未得定，心恒散乱故。独起思构故，行相粗动故，意识不与五识俱时，能独起思构，而分别一切法，势极猛利。如晨起而思昨日所尝之馒首，停午而忆曩时所见之梅花，彼眼舌二识，久已灭无，而意识独起焉。又或冥搜哲学上之问题，色声等识皆不现行，而意识独起。故名独散意识。亦云散心，或云散意。亦云独头意。不与五识俱故，名独头意。</p>
<p>云何五俱意识？谓即五识起时，意识定与之俱。定字吃紧。依此立俱意名。五俱意识，省云俱意。《解深密经》说：“佛告广慧，有识，即指下文眼识。眼眼根。及色色境。为缘，生眼识。根境为缘，眼识得生，此就识望根境而言。实则根境识三法，同时互为缘生，非谓先有各在之根境二法，待其合而后生识也。此等处若稍有误解，便与唯识义全乖。向见人有误解者，不可不慎。与眼识俱，随行、同时、同境，有分别意识转。意识分别力胜故，名分别意识。眼识起时，其与眼识相俱起者，即分别意识是也。此意识既与眼识相俱，即是两相随属而行，故曰随行。又必同时而生，故曰同时。又必同缘一境，如眼识缘青，意识亦缘青，是名同境。有识，指下耳等四识。耳鼻舌身四根。及声香味触四境。为缘，生耳鼻舌身识，与耳鼻舌身识俱，随行、同时、同境，有分别意识转。准上可知。广慧，若于尔时，一眼识转。即于此时，唯有一分别意识，与眼识同所行转。转者起义。若于尔时，眼识生时。二三四五诸识身转。即于此时，唯有一分别意识与五识身同所行转。”详此所云，五识若同时并转，即一意识能与五识俱。因是意识亦随所俱而成差别。如自其与眼识俱之方面言，则为眼识家俱意。自其与耳识俱之方面言，则为耳识家俱意。自其与鼻识俱之方面言，则为鼻识家俱意。自其与舌识俱之方面言，则为舌识家俱意。自其与身识俱之方面言，则为身识家俱意。如是总名五俱意识。</p>
<p>问：由何义故，建立俱意？答曰：如诸论言，略有三义：一曰助五。五者五识，后均仿此。五无计度等分别力故，必须有俱意助五，令其了境，如师导令弟子解义。弟子解义由自，而必资师引。五识了境由自，而必资意引。法喻相当。若无俱意，五定不生，以五力微劣故也。二曰极明了。俱意与五同取现境，分明证故，俱意与五取境，同是现量。非如散意缘久灭事。散意多缘虑过去事。基云：“五识赖意引而方生，意识由五同而明了。”言其相依之切也。三曰能引后念独散意识令起。《集量论》说：“五识起时，必有意识与俱。即此意识能引第二念寻求意识生。”详《述记》二十七第七叶。如俱意与五识同取青境时，唯是现证，本无计度分别。但此俱意起时，即有势用，能引次念散意起。散意起时，即于前念现量所证青境，而起寻求，谓此是青非赤白等耶。或此青者，是衣青非华青等耶？综上三义，俱意故应建立。</p>
<p>佛家八识析成各个，而其眼等五识，以今心理学上术语言之，应云纯粹感觉。言纯粹者，以其不杂记忆与推想等作用故，即未成为知觉故。若不建立俱意，则疑此感觉力用微劣而于境无分别，将不得成为识矣。第一义中助五之说诚为重要。又八识既是各别，则五识取境，应不能为后念意识所追寻，以第六与五不相关故。曰建立俱意，方无此患。故第三义，关系尤重。然此等拼合法，正可见其立义不符理实。心不是拚合的东西。《新论》持说自与旧学根本不同，学者无妨研玩。</p>
<p>六识缘境，于一时缘，多少不定。《大论》五十一说，如一眼识，于一时间，于一事境，唯取一类无异色相。如唯取青色境。或于一时，顿取非一种种色相，如青黄赤白等。如眼识于众色如是。耳识于众声，鼻识于众香，舌识于众味亦尔。又如身识，或于一时，于一事境，唯取一类无异触相。或于一时，顿取非一种种触相。如是分别意识，于一时间，或取一境相，或取非一种种境相，当知道理亦不相违。此与萨婆多说有异。萨婆多不许一时缘多境。谓如眼识本方缘青，忽然黄色来夺，碍彼眼识不于青生云云。然眼等六识，容有一时专缘一境，如萨婆多所说，但非一切时恒尔。</p>
<p>《大论》卷三说，六识取境，由四因故，能令作意，警觉趣境。作意心所，详在上卷行蕴。“一由欲力，谓若于是处，心有爱着，心则于彼多作意生。二由念力。谓若于彼，已善取其相，已极作想，心则于彼多作意生。二由念力，谓若于彼，已善取其相，已极作想，心则于彼多作意生。念者记忆，于过去境而行追忆能令分明再现，是名善取其相。追缘过去，而取其像，不忘失故，名极作想。三由境界力，谓若彼境界或极广大，或极可意，正现在前，心则于彼多作意生。四由数习力。若于彼境界已极串习，已极谙悉，心则于彼多作意生。”如行通衢者，汽车前来，眼识便了。由尔时俱意助眼识，多于汽车作意故。此等作意，一由境界力，相极猛故。二由数习力，前此谙悉汽车能违害生命故。举此一例，以见其余。</p>
<p>六识取境，前五皆局，第六特遍，由第六分别力胜故。《杂集》论云：唯意识有三分别，一自性分别，自性犹云自相。二随念分别，三计度分别。</p>
<p>自性分别者：谓于现在所受诸行自相、行分别。按此中自相，犹云自体。现在所受诸行自相者，如眼识现缘白色，即此白色自体，是名现在所受诸行自相。眼识缘此白色自体时能缘入所缘，亲冥若一，是即于白色自相而行分别。此中分别一词，与后二分别，名同义异。盖由能缘识，亲冥所缘境之自体，绝不于境起忆念及推度等等分别。但以亲冥境体故，如前所云眼识亲冥白色自体。说名分别。由识与境冥，虽无粗动分别，而不同木石块然无知故。而不同三字，须一气贯下读之。冥冥证故，虽有证知，而若无知，故曰冥冥。行相深微故，故名分别。非以同于后二分别，始名分别。非以至此为句。此于诸行自相行分别，即是现量，本唯五识得有。而杂集说意识有此者，据五俱意说故。</p>
<p>随念分别者：谓于昔曾所受诸行，追念行分别。按昔曾所受诸行者，谓过去所缘境。念者记忆，由忆念力，追忆曾更事而行分别。</p>
<p>计度分别者：谓于去、来、今不现见事，思构、行分别。按去、来、今不现见事者，即非五识所缘实尘境故。是诸法上种种差别义，所谓共相。共相，故非五识所现见事。由意识相应寻伺二数，思构力故，寻伺二数，详上卷行蕴中。于诸法共相而行分别。此中计度分别与前随念分别，相依俱有。常忆曾所已知，以与现所欲知事而相比度，无有计度不杂忆念故。无有至此为句。计度分别，或是比量，或是非量。如于诸法无常而计是常，此即非量；于诸法无常而知是无常，此即比量。</p>
<p>上来解释三分别。于自性分别说为现量，而许意识唯与五俱时方有，实唯五识全具自性分别。此与《杂集》不免少有出入。然以义准，《杂集》欠精，应当是正。又《摄论》许自性分别在五识，此即现量。唯俱意得与五同有，理则实尔。《摄论》可依，吾非无据而臆说也。</p>
<p>意识具随念、计度二分别故，不唯缘有法，而亦缘无法。问：“无即无有，如何名法？”曰：汝作无想时，不能以无为有。即此所谓无者，有轨持义，可名为法。详在《十力语要》卷一，此姑不赘。《大论》五十二说：有性者，性者体义。如色等是有体法，名有性。安立有义，能持有义。安立者，施设言说之谓。持谓任持，如色等是有性法，今于彼说为实有者，即以彼能任持自性，不舍失故。若无性者，安立无义，能持无义。如空华是无性法，今说彼为无，即以彼亦能任持自性，非于无之时可舍无为有故。故皆名法。有无皆能任持自性，故皆名法。由彼意识，于有性义，若由此义而得安立，即以此义起识了别。于无性义，若由此义而得安立，即以此义起识了别。若于二种，谓有及无。不由二义谓有及无。起了别者，不应说意识缘一切义、取一切义。义者境也。谓若意识于有无二种法，设唯于有义起了别，而不于无义起了别者，即意识非能于有无二义都起了别，便非能缘一切境，取一切境，何以故？不缘无法故。设作是说，便应违害自悉檀多。悉檀多者，宗义。又不应言如其所有，谓于有法，则如其所有而说有。非有亦尔，亦尔者，蹑上文也。谓于无法，则如其所无而说为无。是如理说。又不至此为句。是故意识，于去来事非实有相，过去已灭无，未来未生无，皆非实有。缘彼为境。彼者，谓即去来非实有相。由此，故知意识亦缘非有为境。即缘无法为境。复有广大言论道理，由此证知有缘无识。谓有缘无法之识也。谓如世尊微妙言说，若内若外及二中间，都无有我。此我无性，妄计有我，实无其体。非有为摄，非无为摄，有为无为两不摄者，明我相本无故。共相观识，共相本虚，无体可见，而意识能作共相观，因此说意识为共相观识。非不缘彼境界而转。彼境界者，谓我、转者起义。我本无也，而意识于彼得起焉。此非缘无而何？此名第一言论道理。又于色香味触，如是如是，生起变异，安立饮食、车乘、衣服、严具、室宅、军林等事。此饮食等，离色香等都无所有。饮食者，本以目所饮所食之物，饮即汤等，食即米等。理实色香等是有，汤米等是无。俗计有汤米等实物，此真倒妄。眼识但得色，鼻识但得香，舌识但得味，均不曾得若汤若米。汤米者，本无其物，意识依色香味等法上，而起增益执，妄计有汤米等其物，此以无为有也。饮食如是，衣服乃至军林等等，皆可类推。此无有性，非有为摄，非无为摄，共相观识，非不缘彼境界而转。意识作汤米等想，亦是缘无法。是名第二言论道理。又拨彼执梵天等为邪见：原文举例，世不易了，若为解释，又嫌词费。今改用梵天为例，与原意无差。若梵天等是有，即如是见，应非邪见。何以故？彼如实见，如实说故。此为反诘之词，意云执梵天者定是邪见，以梵天本无故。此既是无，诸邪见者缘此境界，识应不转。亦反诘之词，言梵天既是无，识应不于彼而生。今诸邪见者，既于彼无法而识得生，以是证知意识缘无。是名第三三言论道理。详此所云，证明意识常于无法而转。可见意识中之宇宙，纯由意想构造。虽其构造，未始不以五识现量为依据。然由虚妄分别胜故，恒起种种倒见。譬如目眩，视不明了，迷杌为人。人虽本无，而目眩者视力乱故，不能如实明解杌相，而恒妄自坚执为人。意识妄构，亦复如是。</p>
<p>又据诸论，六识各有五心。各字注意。五心者：一率尔心，二寻求心，三决定心，四染净心，五等流心。率尔心者：初堕于境，初念创起，观所缘境，名为初堕。名率尔堕心。此唯一刹那顷。此以一刹那为一念，六识准尔心皆唯一念。有说意识率尔通多念起者，此非正义。初堕境故名率尔，后刹那即寻求矣。寻求心者：率尔初缘，未知何境。为了知故，次起寻求。有欲俱转，希望境故。欲数与心俱转，于境起希望故。更有念俱，忆所曾习，过去所经之境，名曾习境。以为比拟。于现境不了，方起寻求，即有念数与心俱起，以曾习境与现境比拟。比拟者，求其同异也。寻求起已，犹未了知，更起寻求，便通多念。决定心者：既寻求已，了知先境。决定心起时，即寻求心已入过去。故后念决定心，以前念寻求心所寻求之境为先境，理实境随心刹那生灭。决定心之境，本唯现在，以其似于前心之境而随转故，故依现境而作先境解。次起决定，印解境故。《义林》二说决定多念相续者，实不应理。决定之次念，于境或住善、或住恶、或住舍，即是染净心。染净心者：决定既已了知境界差别，于顺住善、顺者违之反。心于顺境，不起嗔等，而生乐受，名住善。于违住恶、违者顺之反、心于违境，便起嗔故，而生苦受，名住恶。于中容境非顺非违。住舍，非苦非乐名舍，染净心生。染净唯一念，次念即是等流，故有说五识染净心通多念起者，亦不应理。等流心者：前后相似名等，相续名流。成染净巳，次念顺前而起，顺者随顺，似前心故。故名等流。即此等流，容多念起。容者不定，等流起巳，次念若遇异缘，即创观新境，又成率尔，前念等流便不相续。若无异缘，即有多念相续故，故置容言。然复应知，如是五心，唯率尔、寻求，定无间生。寻求巳后，或时散乱。《瑜伽》有文，此姑不详。</p>
<p>如上五心，六识通具。颇有举《瑜伽》为难者谓：《瑜伽》说五识无寻求等，即五心唯在第六意识。又意识起寻求等，非是现量。若五识亦有寻求等者，如何说五识唯现量耶？故知《瑜伽》持义为正。此其所难，实未尽理。设五识率尔灭巳，无有寻求等起，则是五识唯一刹那不得相续。以理推征，事不应尔。如眼识缘青，由意引生，刹那刹那连言之者，显前后相续故。专注末舍。恒观于青，未休睹时，名为未舍。云何不许多念相续？夫意与五俱，意识于率尔心后，有寻求等心相续而起。五亦应然。唯就量言，乃不一致。意识寻求等心，行相粗动，发现散著名动，分别强盛名粗。故有名言诠别，不得亲冥境相。亲冥境相义，详前自性分别中。若五识寻求等心，行相深细，深故不显，细故若无。尚无名言诠别。故意识非现量时，五识尽是现量。又《瑜伽》不说五识有寻求等者，以无粗动行相，说之为无。要非无深细者。基师《述记》二十七，取安慧义，主张五识相续。《义林》卷二说率尔等五心，乃六识所通有，所持甚谛。唯说理似欠精析，故令学者犹滋疑惑。</p>
<p>问：“俱意无现量耶？”答言：俱意实具五心，其初念约一刹那名为一念。率尔堕境，定是现量。寻求以后，若行相深细，心与境冥，亦随五识，同名现量。若寻求起时，筹度力强，便非现量。</p>
<p>五识缘境，诸师颇兴假实之诤。凡法有假实分别，已说见上卷。如色法是实，色上分位如长短方圆等等是假。一师说：五识缘实不缘假。何以故？假法无体，不能为缘引生识故。此中缘者，谓所缘缘。后详。又五识现量证境，无有名言种类等分别。起粗动想，即有名言分别。现量证境，无粗动想故，无名言分别。意识于境筹度故，有同异等等种类分别。五识现量，亦无此事。如眼识缘青色时，即冥证青色自相，浑然为一。即不起此是青色之行解，如何得有长短等觉？因此说五识定不缘假。</p>
<p>二师说：五识假实并缘。以缘假之时，必缘其实，假依实有故。如缘形色，即长短等。假实合取。然两师义，第一为正。彼计缘形色，假实合取，为在五识者，此不应理。如俱意与眼识同缘青色，眼识本不作此是青色之行解，岂复有青色长短等觉。俱意初念率尔心中，为例亦同。但由俱意引生后念意识，便起青色行解，亦即于青色之上取长短等形色，此时可谓假实合取。然此乃属意识中事，无关眼识。但意起迅疾，行相难分。因误计眼识假实合取，实则眼识不曾缘形色也。眼识如是，耳识乃至身识皆可准知。</p>
<p>六识行相，同属粗动。浮嚣故，名动；取外境故，名粗。又缘外境数数转易故，名动；行相易知故，名粗。详《述记》卷四十。然第六意识能独起思虑，有寻伺相应故。寻伺，详上卷行蕴中。五识无寻伺，说名非思虑。有难：“五非思虑，何谓能缘？何得名识？”答曰：此云思虑，即是分别异名。分别有二种：一寻伺为体，二非寻伺为体。《瑜伽》说诸寻伺必是分别，分别自有非寻伺者。义据足征。今此言思虑者，以寻伺为体，故五识非。若离寻伺，而但以于境证会名分别者，即五识亦是能缘。义匪一端，奚劳唐难。</p>
<p>旧作《识论讲疏》云：五识转时，但可说为一种动作；意识有寻伺与俱，方成思虑。有如红色现前，眼识发生缘用；尔时能缘冥会所缘，浑然一体而转。即此说为一种动作。唯与眼识同时意识，有寻伺俱。俱者相应。方于红色寻求、伺察，而有此是红色之行解，始成思虑。盖此云、是云，必广经推校。言此则有其非此者，言是则有其所否者，此与是等等行解，赋予于红色之上，即红色经思虑之构造，而似有相现。似有云云者，此相唯依虚妄分别而起故，非实有故。是唯意识有此胜用，而五识则否。</p>
<p>五唯外转。唯缘色等外境故，名外转。意识外缘一切境，而亦反缘。反缘，即意识之自知。如世照相器能照外物，而不能自照。意识不尔，能内照故。又诸论说，六识有五位，俱不现起，名为五位无心。五位者何？一、无想天。外道所谓想者，唯前六识想，非第七八，彼不立七八故。详《述记》四十第十四叶。外道有以想为生死因，遂起厌患而修无想定。由定力故，能违碍不恒心、心所令灭。七八恒行，前六皆不恒行。想灭为首，遂名无想。二、无想定。由出离想，即作涅槃想也。作意为先，令不恒行心、心所灭。想灭为首，立无想名。《瑜伽》十二说：问“以何方便，入此等至？”等至，定之异名。答：“观想如病、如痈、如箭。唯谓无想，寂静微妙，于无想中持心而住，如是渐次离诸所缘，心便寂灭。”三、灭尽定。由止息想作意为先，令不恒行前六。恒行染污第七。心、心所灭，立灭尽名。以上，并参考上卷不相应法及无为法中。四、极重睡眠。六识通不现行，故立此名。五、极重闷绝。六识亦不现行，故立此名，又正死生时，亦无意识，无五识不待言。即闷绝摄。参考《述记》卷四十一第十八叶。如上五位，六识虽复不转，然彼功能潜伏藏识，等流不已。度逢缘合，便起现行。</p>
<p>六识相应心所，各有多少，注意各字。具详上卷行蕴中。</p>
<p>已说前六识，次述第七识。第七别名末那。《述记》卷二十五云：“末那名意。”《瑜伽》六十二云：“准诸识皆名心、意、识。言八个识，各各有心、意、识三名。随义胜说，第八名心，《识论》卷五之三，《述记》卷三十，言第八以集起义胜故，独名为心。第七名意，余识名识。”余识谓前六，即眼识乃至意识。《楞伽经》及《摄论》皆同此说。云何第七特名为意？应知由二义故，当得意名。一、审思量义。任运审虑思量，行相深细故。二、恒义。此识恒行，无间断故。谓此第七，恒缘藏识为内自我，即恒时审虑思量有自我故，念念坚着自我相故。《识论》卷五之三云：“恒审思量，正名为意。”第六意识虽审思量，然行相粗动，不若第七任运而转，一类内缘。不若至此为句。一类者，唯缘我故，其所缘境无有更易故。又意识有间断，非恒审故。言审，即赅思量。第八虽恒，而非审故。第八行相深细。前五非审，亦不恒故。五识无计度，故非审，不恒易知。意之一名，即具恒审思量，义最胜故。故唯第七，独得此名。</p>
<p>小乘只说六识，不立第七第八。大乘始立第八藏识，同时亦成第七末那识。《识论》云：“由有末那，恒起我执。”其成立第七之义据在此。唯由末那起我执故，令前六识皆成染污。第八不得转成无漏，亦由第七未舍执故。应如理思。《显扬》十七云：“染污，末那为依止等，谓第六意识以末那为根。由第七故，余诸识中相缚不脱。”相缚者，谓坚执所缘境相，自造惑染，起缠缚故，故名相缚，或计有相故，即为相所缚，因名相缚。《述记》卷二十三云：“执有相故，是先我执所引生故，令六识等相缚不脱。”凡此，皆谓六识染污。由第七我执，为其根株。</p>
<p>问：“第七唯我执，非法执耶？”答云：诸有我执，亦是法执。《述记》卷二十九第二十四叶：“人我执中即有法我，人我必依法我起故。人我是主宰作者用等故。如计执有主宰或作者用等，皆名人我执。法我有自性胜用等故。如计法有自性，即执有实在的物事。又或执有殊胜作用，皆名法执。即法我通、人我狭也。如昏夜中迷杌为人。迷杌为先。后方人起。不知是杌，方谓之为人。此中先后是约义言。实非有时间先后。迷杌是法执，于杌不能如实了知，是即迷惑，是谓法执。如于诸行不知其本无自性，亦犹迷杌故。谓人是起人执。”迷杌而谓之人，即是更起人执。准此，第七我执，非无法执。但专就我执为言，义偏胜故。第七则我执偏胜故。总之，大乘建立末那，略由二义：一、由恒有内缘我相故。二、由意识须有第七为根故。《摄论》、《杂集》等所以证成末那，实不逾此两义。识论云：“意末那。以思量为自性。亦即思量为行相。”《述记》卷二十八云：“第七行相即是见分，体性难知，体性即自性之异语。以行相显。”其实思量但是行相，其体即是识蕴摄故。识蕴，见上卷五蕴中。按此言末那自性，即第七心王，而思量实依第七相应慧心所之见分假立，故不即是末那自性。基师所谓体性难知，以行相显，学者宜知。见分义，详后四分中。</p>
<p>又《识论》依四分义，谓末那但缘藏识心王见分为我。藏识心王见分，本非我相。而末那于彼起执，误计为内自我相。问：“藏识心王有四分，何故第七不缘其自证等为我耶？”答曰：自证等用，细难知故，等者，谓证自证分。详《述记》卷二十五。相分非一故。藏识相分，有三类别：根身、器界、种子是也。夫我相者，似常、似一故，又有作用相故。唯藏识心王见分，有似常一，及作用相，故第七缘之为我。藏识心王见分相续不断，故似常。又见分是一，非如相分有根、器、种等类别，故似一。此见能了别相分境，故似有作用相显，由斯第七缘此见为我。问：“何故不缘藏识心所为我耶？”答言：心所法多故，我相必似一故。故识论言：“但缘藏见，非余。”藏见者，具云藏识心王见分。非余者，余谓相分及心所法。末那不缘此等为我，故言非也。而诸书每云第七缘藏识为我者，但总略而说故。</p>
<p>又在染位，末那恒审思我相。及初入净观，末那亦审思无我相。故末那名，非唯有漏。非唯有漏位中得此名故。</p>
<p>第七相应心所法，其数有几，详在上卷行蕴中。</p>
<p>已说前七转识，次述第八识。此第八有多种异名：一名阿赖耶识。阿赖耶者，藏义、处义，是无量诸法种子所藏之处故，故名赖耶。阿赖耶，亦省称赖耶。二名藏识。具有三藏义故。三藏者：一、能藏。此识能持一切种子，即以种子为所藏故，因说此识是能藏。二、所藏。由种子能藏于此识自体中故，复说此识是所藏。此识与种子互为能所故。三、执藏。末那缘此识为自内我，坚执不舍故，故说此识名执藏。由具三藏义故，得藏识名。《规矩颂》所谓“浩浩三藏不可穷”是也。三名种子识。以能执持诸法种子令不失故。四名阿陀那识。梵云阿陀那，此云执持。谓能持诸种子、及执受根身等故。等者，谓根依处。五名所知依。所应可知，故云所知。顷详世亲《摄论释》。依者一切染净法用此为依而得有故。如无此识，则无染法可说，亦无净法可说。六名根本依。谓前七识或万有现象，通依此识为根本故。依字注意，前七不从第八亲生，而依第八故得生，故第八是前七根本依。七名本识。即前根本依之省称故。八名异熟识。能引生死善不善业异熟果故。此中之义，须至复文功能条、谈业种及异熟果处，方可了解。其牵涉太繁，无从简释。此是趣生体故。趣者往义，往生三界六趣者是谁？即此第八异熟识自体是也。若无此识为趣生体，便是死后断灭无有。九名神识。谓虽无神我，而此第八含藏万有，有胜功能，非常非断故，立神识名。十名无垢识。谓即此识舍染得净，体性无垢，镜智相应，故立此名。此识有染净二分，从有漏种而生者，是染第八识，即名赖耶等；从无漏种而生者，是净第八识，即名无垢识等。故云舍染得净。镜智后详。奘师以前，有译为阿末罗识，一作阿摩罗识。即此云无垢。或立为第九识者，大错。十一名心。心者集起义。《摄论》卷一：“由种种法，积集种子。”种种法者，谓前七识。由前七熏发种子，积集藏识中。故说集义。诸种子于藏识中既积集已，能起当来现行法，故说起义。由心之名，具集起二义故，应唯第八，独得此名。虽余七识，皆得名为心，而非据胜义，但泛说故。如上略说第八有十一种名，言略者犹未尽举故。本唯一体。随义差别，差别者不一义。有多名故。依此第八识一体之上，而立多名者，随其所具种种差别义，而多为之名故。</p>
<p>赖耶有三相：一者因相。说为能藏，即是因义故。本即种子为诸法之因，然由藏识能藏种子故，得说藏识为诸法因。二者果相。言为所藏，即是果义故。藏识受薰而为种子所藏，即以受薰而望能薰名果。详后功能条中。三者自相。亦云自体。摄持因果二相为自体故。摄是包含义，包二为一故。二者因果二相，一者自相。持是依持义，以总为别所依持故。总者自体。别者因果二相，下皆准知。别为总所包，总为别所依，故云摄持。问曰：“若尔，自相应是假有？”答言：此亦不然。若有条然因果两相，合之为自相。自相可成假，既离自相无别因果二相。因果相者，即自体之上别义说之，故非假也。以上节录《述记》卷十二。</p>
<p>此第八识总有二位：一有漏位，二无漏位。有漏位者，谓诸众生无始时来，恒是有漏种子起诸现行。净种被障，不得起故。净种，即是无漏种子。而此有漏第八识既是染分，故名赖耶及藏识等。若无垢识之名，此位无有。无漏位者，谓诸众生若勤修学，登地以去，登地后详。净种现起。有漏种子渐次伏除。第八地去，烦恼尽故。由斯永舍阿赖耶名，既尽烦恼，即第八识唯是无漏之体，其染分已断尽故。而赖耶之名遂不立，故云永舍此名也。唯得说名无垢识等。故舍赖耶，唯舍第八染分，非是第八识体全舍。参《述记》卷十九。第八净分不可断故。不尔，便同断灭论故。</p>
<p>第八染净二位，各有专名，已如上述。赖耶与藏识皆第八染位之专名。无垢识则第八净位之专名。心与神识、本识等名，皆通染净。学者宜知。</p>
<p>诸经说第八识者，略举如下：</p>
<p>《如来功德庄严经》颂云：“如来无垢识如来，佛号之一。是净无漏界，界者，体义。此无垢识，其自体是清净无漏故。又界者因义。此无垢识含藏清净种子为诸法之因故。解脱一切障，圆镜智相应。”详上。此约第八净位而言。</p>
<p>《解深密经颂》云：“阿陀那识甚深细，阿陀那，见上。深故难穷其源底，细故不可知而难信。一切种子如暴流。《识论》云，是一切法真实种子，彼计种子有实自体，故言真实。而诸种子体各别故，又染净性异故。种子数无量，今总言之，故云一切。暴流非断非常，种子亦尔。我于凡愚不开演，恐彼分别执为我。”言佛不为凡愚演说此第八识，恐其闻之而妄分别以为神我也。实则第八识亦等于外道之神我，大乘所异于外道者，即不于此识而起执故耳。有执即迷，不执即悟。此通染净位而言。</p>
<p>《楞伽经》《颂》云：“譬如巨海浪，斯由猛风起。洪波鼓冥壑，无有断绝时。以上思之可知。藏识海亦然，境界风所动。种种诸识浪，腾跃而转生。”详玩此颂，实以第八识为前七识之根本依，谓第八识含藏前七识一切种子。前七若遇境界为所缘缘时，则此境界缘力喻如猛风，能动发藏识中诸识种子，即与境界俱时现起。而此诸识从藏识中种子转生，喻如众浪依巨海而生。腾跃者，显顿起义。《述记》卷二十解此颂，首以前七熏第八种为言，极为牵强。今不从。此中藏识名，唯约染位而言。</p>
<p>大乘诸经虽说有第八识，然小乘不承认大乘经为佛说。此等争辨，在大乘经论中盖所常见。大抵群经之中较可信为本诸释迦氏之口说而传述者，当莫如四《阿含》。欲以暇时别为文论之。四《阿含》而外，小乘经典甚多，要皆秉《佛氏》之旨而引申推演，因托为佛所说。大乘经亦是如此。若就经文结集而论，不独大经非佛说，即小经出佛说者亦无几。若以依据佛氏本旨而言，即凡大小诸师所引申推演者，亦可视同佛氏之说。吾常谓大、小、空有诸义，求之《阿含》皆可见其底蕴。间与诸生言之，又无暇笔述也。考《识论》成立第八赖耶，亦引据《增壹阿含》，密意说此第八识名阿赖耶。说见《识论》卷三之五及《述记》卷二十一。或谓《阿含经》中赖耶一词，非即谓第八识。《识论》所解亦是牵附以成己说。不知佛家本非断见，岂谓死后便断灭无有耶？果尔，亦何用修证为。《阿含》虽未显立八识，然死后生命不断之信念，在释迦氏本视为不成问题。即四《阿含》以推征释迦大指，此意显然可见。至小乘诸部中，若大众部说有根本识，说假部说有有分识，此部说有有分识，体恒不断，周遍三界，为三有因。三有即三界异名。分者因义。化地部说有穷生死蕴，穷生死际，无间断时，故名穷生死蕴。此皆与第八赖耶之义相当。又如上座部，计别有细心是第六意，恒现行故。基师谓此即大乘第七识。详《述记》卷三十。是知大乘七、八两识之建立，实有所本。但释迦初说六识，似只依见色、闻声，乃至了一切法，是等行相不同，而假说眼等六识，非谓六识各有自体。及小乘分部以后，分析之术愈密，其间堕有执者，似已将六识视为各各独立之体。纵云不必实尔，至少亦有此倾向。迄法相家说第七、第八，便有析心为八个之嫌。世亲昌言唯识，主张一切心及一切心所各各有自种。其流至于护法、窥基种子之说，益成滞碍。此意至后功能条中，当略明之。于是所谓心者，乃为众多种子所生之多数个别体集聚而成。以此言心，云胡应理？《新论》所以全反旧师之说，自非故为立异。</p>
<p>《显扬》卷十七说：“阿赖耶识与转识为二种因：转识详前。一为种子生因。谓诸转识生时，一切皆因赖耶识中种子而生。二为所依止因。谓如五识由赖耶所执持净色根为依止故，而得转生。转生复词，转亦生义。又由有赖耶识故，得有意根。第七末那。由此意根为依止故，意识得生。”又云：“转识与赖耶识为二种因：一于现法中长养彼种子故。谓善不善等转识生时，能熏发习气入彼赖耶识中，成为当来一切转识种子故。当来犹言未来。二于后法中为彼得生，摄植彼种子故。谓转识缘彼赖耶识时，得熏生赖耶种，引摄当来第八识故。”《显扬》卷十七第十六叶。“谓彼熏习种类能引摄未来，即此异熟阿赖耶识。”此言前七熏第八种，能引未来第八识。但其造语，殊晦涩费解。详此，明赖耶识与前七转识互相为因，其理论可谓精密。</p>
<p>《显扬》复说：“阿赖耶识是有情世间生起根本，能生诸根、谓眼等五根，从赖耶中净色种而生。根所依处谓扶根尘，即肉体是也。此从赖耶中一切尘种而生。及转识等故。谓前七转识，皆从赖耶中一切识种而生。亦是器世间生起根本，能生器世间故。日星乃至山河大地及声光等，总名器世间，犹俗云自然界。此从赖耶中一切尘种而生。又即此识赖耶。亦是一切有情互相生起根本，一切有情互为增上缘故。”按增上犹言加上，即是扶助之义。一切有情各各具有赖耶识故，即彼识此识两识字皆谓赖耶识。互相扶助，而得生起。非谓由一赖耶为因，能令一切有情生起。非字至此为句。有情各有八识，第八即赖耶，是各有一赖耶识。诸论同说故。</p>
<p>又依四分义言：此赖耶识得析为相等二分，又得析为三分，又得析为四分。既析为四分已，还得以第四摄归第三，而说为三分。又得以第四第三总摄归见分，而与相分相待，即说为相、见二分。均俟后文四分条中详之。赖耶见分，即是了别根器等相分境之了别。此了别相极深细故，《识论》说为不可知。其相分境有三类别：一曰种子，即以其自所摄持一切种子，为所缘相分境故。二曰根身，即以其自所执受五净色根及根依处，为所缘相分境故。根依处即扶根尘。说见前。三曰器界，即以其自所变现物质宇宙，如大种及造色一分，若色声等等，为所缘相分境故。造色，赅五根五尘言，见上卷。今根身既别为一类，故此云造色一分。赖耶得说为三分四分或相见二分。前七转识亦各各可说为三分、四分或二分等。如后四分中另详。注意各各两字。种子根身二境，但赖耶心王见分亲缘。赖耶心所见分，缘根与种，不能亲取，须变作影像相分。但变似其相，云影像相分。所以者何？种子唯依心王自体故。故心王亲缘，其心所即不得亲缘。根身是心王所执受故。故心王亲缘，而心所则否。器界则心王与心所各得变现。唯所变器皆在一处，而相似故，故说为同缘。其实王所仍是各缘各所变现之器也。旧作讲义等，辨此甚详。此处正文但总略而说，未便委细分析王所缘境等义，故补志如此。</p>
<p>问曰：“一切法从赖耶识中种子而生，此赖耶识亦从其自体所含藏之自种子而生，经论皆作是说。然赖耶既从自种现起，如何可得含藏自种？”答曰：赖耶识与其自种子，从无始来，同时而有故。种子是能生，说之为因。赖耶是所生，说之为果。因果同时，非因先果后故。故赖耶果法，能摄持其自种因法，能所相依而建立故。以是说赖耶含藏自种，于义无违。</p>
<p>第八染位，何性摄耶？诸论皆说是无记性。无记之中，又分有覆无覆。说见上卷行蕴中。此第八赖耶即是染位。则是无覆无记性。第八无执，故非有覆。有说第八亦有执者，此非正义，非如第七有思量故。</p>
<p>第七染位是有覆无记性，由缘藏识而思量为我故。此即妄执，能障善故。参考上卷行蕴中。</p>
<p>前六染位，通善不善等三性。五由意引，成善不善等性。染位，善法不恒，恶易来侵。如间日疟，寒热往还故。反躬体之即知。</p>
<p>八识谓八个识。转依位中，通是无漏善性。转依者，依即第八，是诸法所依故。转舍第八杂染分，转得第八清净分，故名转依。第八若识，一切法皆永转故。</p>
<p>第八相应心所。染位唯与遍行五法相应，详上卷行蕴中。净位得与二十一数俱。谓遍行五、别境五及善十一法。俱者俱起，亦相应义。</p>
<p>上来分别说八识讫。须知凡言识者，亦摄心所。无有一识但是心王孤起，而无所与俱故。无有至此为句。《识论》有文，此不容忽。《识论》每云，凡言识者，即摄所故。</p>
<p>心所名义，上卷虽已略说，兹应更详。诸论明心所义界，凡有三义：一曰，恒依心起。心若无时，心所不生。依心势力，方得生故。二曰，与心相应。所具云心所。依心起，亦复与心叶合如一，名为相应。相应有五义：一、所依同，俱依一根故。如眼识心所与眼识心王，俱依一眼根。余准可知。然《俱舍光记》十七，说五识及相应法，各有二种依，一、同时所依根，二、无间灭意根云云。此非大乘义，今不取。二、所缘同，俱缘一境故。《义演》云，约本质，说同一境。本质俟四缘中详之。三、行相相似，相实各别，但相似故。此言行相者，大乘所谓相分。如眼识心、心所缘青时，即各别变作青之相分也。小乘有说心、心所同一行相者，此非正义。四、时同，定俱时生，无有先后。其心才生，心所俱时依生。《俱舍光记》十七，谓心、心所必定同一刹那是也。五、事等，事者体义，法相书中事字，多训为自体之体字。须记。于一聚相应心、心所中，如心之自体是一。诸心所法，各各亦尔。如眼识一聚相应心、心所中，其心王体是一，断无一法于一时而有二体并转故。触等心所，其体亦各各是一。例同心王。故心、心所法，体各是一，有齐等义，即说为等。眼识如是，余识准知。事等一义，本无深解。近人或横生臆说。斯可怪也。五、义相应，理善成立。五义，见《俱舍》。《瑜伽》五十五说，由四等故，说名相应。谓事等、处等、时等、所依等，处即所缘。《三十论》三说同。《述记》三十二亦云：“时依缘事，四义具故，说名相应。”《瑜伽》等以行相相似一义，摄入处等中，故止四义也。然《俱舍》分析较细，今从之。唯《俱舍》行相，说为能缘摄，不同大乘相分义。《俱舍光记》十七可为参考。今此并依大乘义解释，学者详之。三曰，系属于心，以心为主，所系属之。心望所而得王名，以心是所之主故。心有自在力，为所心所。所依故。夫法无孤起，法若有孤起者，则是缘生之义不成。才一识例如眼识。生，主伴重重。眼识心王是主，触等心所是伴。主一伴多，相依而有，故曰重重。有主无伴，不成差别；心所行相分殊。有伴无主，宁非散漫。心所既多，必有心王以为统一。以是于一识中，复分王所，而以所系属于王。《述记》于主伴义，未有发明，其失非小。综上三义，则何谓心所可以明矣。第三义正显心所得名，以所系属于心，故名心所有法。</p>
<p>又心所行相，此中行相，即谓行解。复有四家异说：一、心唯取境之总相，所唯取别。二、心唯取总，所取总别。三、心、心所俱取总别。四、心取总别，所唯取别。详见《演秘》。四家虽异，准诸《识论》，则以第二家为正义也。《识论》言“心于所缘，唯取总相；心所于彼，所缘。亦取别相”。置亦言者，伏取总故。此则刊落余家之说。《中边》亦云：唯能了境总相名心，亦了差别，差别相者，如顺违等是。可乐相名顺，翻此名违。名为受等诸心所法。详《辩相品》。《瑜伽》卷三。《显扬》十八。为说皆同。按唯取总者，如言缘青即唯了青，不更分别。取总别者，即于彼青。于彼青者即显取总。更取顺违等相。取别。《识论》说心唯取总，如画师作模；所取总别，犹弟子于模填彩。如缘青时，有青之了别为模，其于青更分别顺违等，便是于模着彩。斯所谓能近取譬者哉。</p>
<p>有说，第一家心唯取总，所唯取别，似较第二家义为胜。且《阿毗达磨论》二：唯总分别色等境事，说名为识。若能分别差别相者，即名受等诸心所法。此文可证。然说者自误。今且诘彼：若心所不取总，则所谓取差别相者，将何所依而取差别耶？若言于色等境事取差别者，据《唯识》义，王所非可同一行相，则所兼取总可知矣。又《阿毗达磨》虽言心所能分别差别相，而不置唯言，则未遮取总，非第一家可引为据。又大小乘师，亦有不立心所者。如觉天等说受想行等即心，非别有体。但随心功用，立心所名。如随心领纳功用，施设受数之名。随心取像功用，施设想数之名。随心造作功用，施设思数之名。余皆准知。经部师说唯有受想思即行。三心所，不许有余心所，故置唯言。以佛说五蕴为其诚证。经部计五蕴唯有受、想、思三法，不曾说有余心所故。然据《识论》，心、心所法，各从自种而生，即是各为独立之体，不可说一心转变成差别法。差别法者，谓一切心所法。又行蕴摄余心所全，参考世亲、安慧两《五蕴论》。非唯思数。《识论》立说，自成系统，不容矫乱。</p>
<p>诸心所法，其自性及业用云何？俱如上卷行蕴中说。</p>
<p>严又陵译穆勒《名学》中，有附加按语云：“阿赖耶识译言王者。”今不忆在何卷。不知彼何故错误至此。赖耶于前七转识，虽为根本依，然究与前七互相依而有。《显扬》论说，赖耶与转识互为因。详见上文。其义可玩。谁谓赖耶得名王者？或疑又陵系指赖耶心王而言。不知八个识皆有心王，非止赖耶。如何可以王者为赖耶之译名？且王之为义，唯以心与心所对论时，假说心为王。而非谓此心有如神我说者所谓实主宰与实作用，可说名王。而非至此为句。此中义蕴深微，学者宜慎思明辨。</p>
<h6 id="阅读日期-2026年05月31日-2026年05月31日-共-1-天">阅读日期：
2026年05月31日-2026年05月31日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
