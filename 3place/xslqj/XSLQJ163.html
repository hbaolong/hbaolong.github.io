<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:四缘</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:四缘</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="四缘">四缘</h4>
<p>佛家立义最精者，莫如缘生之说。缘生亦云缘起。一切现象互相依而有故、都无实自体故，故说缘生。然自释迦至于世亲唯识一派，其为说亦屡变。吾常辨之于《破破论》中，此姑不赘。但举四缘，以次略释。</p>
<p>云何四缘？一、因缘。缘有四，而因居其首，即因即缘，故曰因缘。《识论》卷七：“因缘，谓有为法，亲办自果。此体有二：一、种子，二、现行。”云云。参考《述记》四十四第一叶以下，按亲办自果者，谓果法体，由因法亲所成办。易言之，即因法亲生自家果法。因为能生，果为所生。有是能生因，决定有其所生果。故因于果有创生及决定二义。具斯二义，始得名因。详此所定因缘义界，至为严格，不容淆乱。不独小乘所言六因，俱无此义。即大乘书中言因，亦时有宽泛的说法。如下述三缘，亦皆可说名因。谓前念识望后念识为等无间缘，亦可谓前念识为后念识之因。谓境界为识之所缘缘，亦可谓境界为识之因。增上缘，自应准知。凡佛书中言因者，本有宽泛的说法。如上举等无间乃至增上诸缘皆得名因，是也。独在《识论》中谈四缘，其居首之因缘，乃特定义界曰亲办自果。此则至严而不可乱云。</p>
<p>识论规定因缘法体唯二：一、种子，二、现行。又复析其条流而说以三：一、种生种，谓前念种望后念种而为因缘故。二、种生现，谓种子望现行而为因缘故。三、现生种，谓现行望种子而为因缘故。今以次疏释：</p>
<p>云何种生种？无量功能依止藏识大海，《规矩颂》云“浩浩三藏不可穷”。故喻如海也。为藏识摄持，刹那刹那各各前灭后生。各各二字，注意。无论有漏、无漏，未有对治，便恒随转。无漏功能法尔清静，更无对治，故不断。有漏功能，若对治不起亦不断。功能断否？唯视对治有无。说见前。故此功能自类相生，前念种，亲生后念种，即后种是前种之自类故。即是前种望后种而作因缘，亲生后种故。由此功能非断非常，宛尔生灭，前种方生后，而自体即灭，故非常。后种方起，即续其前，故非断。成其胜用。体是生灭，故有能生胜用。若是常住法者，即非能生。所以异于自性神我等计。</p>
<p>云何种生现？功能恒转。恒言非断，转者非常。若逢缘合，方起现行。如功能不待缘，即应有实作用，又应一切时恒生一切法。若尔，便同外道自性神我等计。今明功能亦待众缘，故异外道邪计。由此说功能望现行而为因缘，亲生现故。然功能潜隐，亦说为现行所依之体。现行显著，亦说为功能所起之用。但体用条然各别。据实而言，体者用之体，用者体之用。是体用虽可以析言，而毕竟不为两片。但《识论》谈体用，却截成各别。盖以用依体起，而用非即体，只是依体而有，所以截成各别。旧师于体用，毕竟说成滞碍，学者宜知。如眼识，第一刹那由种生现，体用同时相俱，犹如炷焰。灯炷生焰，炷与焰同时俱有故。即此刹那，种现俱生俱灭已。第二刹那以往，其理皆尔。种子自体依止第八识中，前刹那灭，后刹那随转，终古不断。若现行自体，则于前刹那与其自种俱灭已，后刹那便不随转，即由他现续生，成其不断。他现者，后刹那种所生现也。然前后刹那相续之际，定无间隙；若有间隙，即应中断故。眼识如是，耳识乃至第八，皆应准知。</p>
<p>因缘生果，其果法决定与因相似。见种定生心法现行，不生色现。相种定生色法现行，不生心现。小乘有计色心展转互为因者，即此所破。</p>
<p>又见种相种，类各无量。一切心相见分，各各有自种。一切心所相见分，亦各各有自种。异类相种，各生其现。异类见种，各生其现。因缘生果，无杂乱故。</p>
<p>云何现生种？前七现行识，有胜势用而增减者，皆是能熏。唯除第八识，说见功能中。此能熏识，一刹那顷从自种生。即此刹那有胜功力，能熏本识，生自类种。所生种与能生现，体性相似，故名自类。如现行眼识见分，熏生眼识见种是也。余准可知。故说现行望种子，谓其所生之种。而为因缘，现亲生种故。</p>
<p>天竺古师有以现行说名功能。《识论》卷八：“论说因缘，依种子立，现行亦能亲办自果。如外麦等亦立种名。”云云。此则名相杂乱，非正义也。详《识论》卷八第三叶、《述记》四十五第十四叶。《摄论》已说外种，盖顺俗取譬。实则外麦等种，从本识中相分种子而生，即是现行果法，不得名种。此须明辨。虽云因缘依种子立，要不可说因缘即种子。《识论》以亲办自果明因缘义，极为应理。若现生种，亲办果故，斯是因缘。岂谓现能为因，便得名种。《述记》卷十二，据不正义，以释因能变，见《述记》十二第十叶以下。淆现于种。原非小失。前谈因能变中，只建立种子为现行之因。今此谈因缘中，有现生种一义，所以明新熏种之由来，不可与因能变义并为一谈。太贤《学记》卷二第二十四业，不取基疏，惜词义隐晦，未畅厥指。前于能变条中，说基解因通现种之非，须与此处参看。</p>
<p>难曰：“现不名种，如何说因缘依种立？”答曰：现行为因，即熏成种。非不依种立。</p>
<p>又经部计前法为后法因，故因果异时。大乘说种生现，现生种，彼此俱有，故因果同时。种生现，能所同时相俱，说见上。现生种者，非现灭已方生，若已灭者，便无能生势用。即此现从种生时，有胜势用，别生一法，还为第八中种。准此，则三法同时，彼此对待。三法者：一、本有种，二、现行，三、新熏种。前后不许并，非彼此不得并也。因果时分同异，乃唯识与余部力诤之事。详见《识论》卷三。实则各据一义，毋须水火。</p>
<p>上述因缘，唯有三种。因缘以亲办自果为义。异此，不名因缘。</p>
<p>小乘六因，详在《俱舍》。依现行立。彼无功能，虽说为因缘，实是增上缘。《述记》四十四第四五叶，对法论因缘中说六因，非是因缘，即现望现。此解极是。</p>
<p>二、等无间缘。初因缘，依种子立。今此第二，依现行立。现行终古无尽，阐提有漏现行无尽，诸佛无漏现行无尽。七八俱恒，无有断时。六识除五位无心，余时亦复不断。五位无心，详前。由等无间缘，有此胜用，故次因缘而说。</p>
<p>《义演》云：“此缘约四义辨：一、前念于后，二、自类无间，三、等而开导，四、令彼后念心定生。”见《义演》十五。</p>
<p>第一义，简同时或后时心，皆非此缘。唯前念心望后念心，得为等无间缘。同时无二心并起，后念心望前念心，无有开导义。故并简别。凡言心，亦摄心所。</p>
<p>第二义，显非他识为缘。如眼识，前刹那方灭，即已引后自类令生。眼识如是，耳识乃至第八识，皆应类知，是为自类无间。问曰：“何故不许八识互为缘？”答曰：一身八识，容俱时转，七八相望，恒俱转。前六与七八相望，则有时俱转，有时不俱转，故置容言。故不得互为此缘。难陀安慧执异类识能互作等无间缘，不知异类既容俱转，即无互相开导之理。参考《述记》卷二十七第一叶以下、及四十四第六叶以下。问曰：“心与心所异类而俱转，亦得互为此缘否？”答曰：心所与心相应，和合似一。依缘事处同故，已说如前。非可离别，令其殊异。非字至此为句。不应例同异识，故得互作等无间缘。</p>
<p>又无间者：前为后缘，顺次相生，名为无问。例若眼识，自第一念第二念以往，皆无有越次。非不许有间断。如眼识前后相望，虽中经百年等断，前念眼识望后念眼识，仍为等无间缘。耳识乃至第六，皆应类知。唯七八俱恒，无有断时。</p>
<p>第三义，正显缘义。云何开导？开者，避义与后处义。导者，招引义。前法例如前念眼识。开避其处，即望后为招引，令彼后念眼识。得生。必能缘法，方具此二。开导二义。色法虽有开义而无导引力，故非此缘。</p>
<p>又等言，有两义：一、体等。如眼识，前念心王唯一，俱时无二心王。受等心所亦各唯一，俱时无二受等。其后念王所，亦复各各唯一。眼识如是，耳识乃至第八皆同此例。故每一心、心所，前后皆无多类并生，名为体等。二、用等。前念一心王，有胜势用，能齐引后念心、心所令起。又即前念一心所有胜势用，亦能齐引后念心、心所令起。由此，王所和合似一，互能望后而为因，齐等开导，故名用等。相似沙门，以心唯引自后念，心所亦各引自后念，不许齐引，今引则遮彼说。</p>
<p>四、前法开导，后果定生。后果者，以后念识望自前念识，而得果名。如极重睡眠、闷绝等位，六识中断，而后得生。即由前灭识为之开导故。若非后果定生者，如何得说前为后缘。</p>
<p>综上四义，释此缘讫。</p>
<p>问：“如是等无间缘，八识有漏、无漏，分别云何？”答曰：若第八识虽复有漏无间，前为后缘，次第而转，名为无间。而登地以去，有无漏生。登地以去，至金刚心，有漏顿断，无漏顿生，即前有漏心、心所开避其处，引导后无漏心、心所今生。此乃等无间缘之妙用。然无漏起已，定无复生有漏者。以此无漏，必不断故。由斯，第八有漏、无漏，不互为缘。此言缘者，谓等无间。后皆准知。五识例此。</p>
<p>若第七识，十地位中，入法空观，无漏心生。出法空观，有漏心生。即有漏、无漏，容互为缘。观前有漏心，引生观时无漏心。出观后有漏，又由前观时无漏心引生。有漏、无漏，迭为前后。故互为等无间缘。善与无记，相望亦尔。《述记》四十四第十五叶：即此有漏无漏相生，以辨性别，第七有漏位是无记性，无漏位是善性。</p>
<p>若第六识，有漏无漏，善不善等，第六有漏通三性，无漏唯善性。各容互作等无间缘。《论》说入见道时，初起无漏，此在色界或欲界。恐繁不述。</p>
<p>若前五识，十地位中，第八未转无漏，五定有漏。彼五色根是异熟识相分摄。第八有漏位名异熟识。五识所依根是有漏故，五识亦有漏。若言有漏五根，发无漏识。此不应理，《论》有诚文。有说入地得成所作智者，此不正义。故五识无漏，必同第八俱时而转，不与有漏互为缘。等无间缘。善等相生，准第六知。</p>
<p>又复当知，前七转识与第八识，金刚无间，有漏种现，刹那断尽。自此以往，俱是无漏相续，恒无有断。故六七漏、无漏，容互为缘。等无间缘。此说因位，应如理思。因位对果位得名。凡夫未断染污，而实本具佛性，有成佛之因，故名因位。若成佛时，即名果位，亦云佛果位。</p>
<p>三、所缘缘。《识论》卷七之六云：“谓若有法，是带己相，心或相应所虑所托。此体有二，一亲二疏。”云云。今即据此，为释如次：</p>
<p>有法者：谓是有体法，具有力用，能牵生识。如色等境界，非无体故，故能牵引眼识等令起。即此境界，望能缘识，而名所缘缘。</p>
<p>问曰：“意识缘空华时，空华无体，如何得有所缘缘义？”答曰：空华者，即依自识所变相分，妄作华解。华本无体，非所缘缘。但约相分论，其体是有。即此相分，望能缘见分而为境界，便是所缘缘。</p>
<p>云何是带己相？己者，设为境界即所缘缘。之自谓也。是字，指下文心、心所言。《述记》四十四云：“谁带己相？谓心或此相应法。”相应即心所。相有二释，体相、相状。此云相状，唯目影像相。对本质名之故也。然克指影像自体，亦得名体相。带亦二释：挟带、变带。故带己相言，有其二义：</p>
<p>第一义者，谓能缘识，变带所缘相状，名为相分。对疏缘本质，亦名影像相。亦名为亲相分。此相，有仗质、不仗质。其仗质者：若前五见，仗第八相，变相而缘。五识仗第八器界相为本质，而变似色声等亲相分。第六见仗第八相见等，变相而缘。第六缘我时，即仗第八见，而变现相分，便依此相而计为我。第六缘一切尘时，即仗第八器界相，变现相分，依之起解。第六缘诸心法及无为法时，亦仗心法及无为法为本质，而变现相分，依之起解。第七见仗第八见变相而缘。第七仗第八见变相而缘时，即依所变相，而计执为自我。乃至他心智缘他心，后得智缘如，其理亦尔。自识有能了他人心之智，名他心智。此他心智，必仗他心为本质，而于自识上变现一似他心之相分以缘之。至后得智缘真如时，因分别力强，亦从自见变似真如之相分而缘之，非亲证真如。自识亲所变名影像相，即以所仗名本质。试取近事为例。吾起座徘徊，槛外梧桐，弥望青青。此青青者乃吾眼识见分，仗第八器相为本质，变似青相而缘，眼识所变色尘相分，与其本质即第八识所变色尘相分，一处同遍，和合似一。非能亲取自心外法也。第八器相是第八见分自境，而望眼识即名为外。眼识不得亲取自心以外之法，故须托第八器相为本质，而于自心上变似其相，方可缘之，眼识如是，余耳识等，皆可准知。唯相托质起，决定似质，斯乃不测之符。次、不仗质者：如第六缘过、未等法时，过去已灭，未来未生，此皆无体。即自心见分变似过未等法之影像相，皆不仗质。缘龟毛、兔角等，亦尔。又或筹度一切义理时，其意中必变似所思义相，此等相亦无质。综前所说，前七识相分无论仗质或否？要皆由见变为，此中云见，即摄入自证分。故名变带。此义本以陈那《观所缘缘论》为根据，然陈那破小宗许五识缘外色，但明仗质变相一义。</p>
<p>第二义者，谓能缘挟带所缘体相而起。挟带者，逼近亲附义。谓能所不分，冥合若一故。如四分中，自证缘见，内二分互缘，皆名挟带。五识俱意等，见缘自相，现量证境，亦是挟带。又正智缘如，亦是挟带。</p>
<p>如上二义，云何各别建立？昔者，小宗不许有相分。故以外境为所缘，以能缘上有似所缘之相，名行相，为能缘摄。大乘自陈那出，乃造《集量论》，即改小宗行相名相分，亦说名影像相。为所缘。《述记》十五第九叶：“以影像相为行相者，出《集量》文。”按《集量》始成立三分，故改小行相为影像相，对破心外有境。亦复依此造《观所缘缘论》，对破小宗许自心亲取外境。《论》云：“谓能缘识，带彼相起。”彼者，本质。带者，变带。相者，影像相，又云相分。言识托质而变似质之相也。《论》又云：“如是诸识，唯内境相为所缘缘，理善成立。”内境相，谓相分也。是为第一义也。</p>
<p>自陈那之论出，大乘师言所缘缘者，率皆依据。其后有正量部师般若鞠多者，小宗之杰也，欲破大乘，乃设难言：汝大乘宗：“无分别智。不似真如相起，应非所缘缘。”无分别智，即正智之异名。意云：大乘师以能缘上变似所缘相，即名相分，而说为所缘缘。纵令此说诚谛，而大乘经论不许正智缘如有似如之相。若尔，即真如非所缘缘也。鞠多此难，可谓悍极。盖正智缘如时，既非真如为所缘缘，则诸识缘一切境相时，即俱无所缘缘义。大乘师被此难已，经十二年遂至绝救。此盖孤秉旧闻，无由独创。爰及奘师，神悟爽拔，始以陈那所明，别为一事。陈那但以变带义，成立相分故。更陈己义，难破鞠多，即第二义是也。奘师本有《制恶见论》，今已佚亡。《述记》载其难鞠多云：“汝不解我义。谓不解我大乘义也。带者挟带，相者体相。谓正智生时，即挟带真如体相而起。智与真如不一不异，谓有能缘、所缘，故不一。能所冥合，故不异。真如非相、非非相。真如不是一件物事，故云非相，然真如是诸法实性，虽不可以物事推观，而是绝对的真实，故云非非相。故此真如是所缘缘。”鞠多被难，钳口卷舌。即陈那义亦别有据而不可摇。其有功大乘亦伟矣。</p>
<p>然复当知，论言带己相者，本唯第一义。基译此《论》，揉集十家，虽裁断由己，而十家所本无者，自不容妄增。奘师出十家后，故其说与十家无涉。若陈那出护法前，其思想多为护法所承也。《述记》以二义一变带，二挟带。为释。其第二义，近取奘师。虽复《论》所未有，然采择后出之义，以捍卫前师之说，为功极巨。参考《述记》四十四第十九至二十叶。然《述记》之文，散无友纪。</p>
<p>带相二义，既如上述。次释所虑。有体法能为缘，有体法谓境界。令心、心所带己相而起。已者，即为缘之境界，带相具二义。如前说。亦须心、心所能以己相为其所虑。若非能缘法能以境界己相为所虑者，即此境界己相望能缘法不得名所缘缘。能缘法者，即心、心所。如镜等外质虽是镜等所照，照者照显。但非镜等之所缘虑。缘虑者，思惟义。故外质望镜等不名所缘缘，以镜等但照显于境，而不能缘虑于境故。今此言所缘缘者，必定为缘于能缘法，方是所缘缘。即由此义，得成唯识。不尔，将谓能缘识亦犹如镜等。陈那分别缘与所缘，二支缺一，便不名所缘缘，最宜深玩。镜等外质，于镜等容有缘义，然非镜等之所缘，以镜等非能虑故。既缺一支，故不名所缘缘也。</p>
<p>难曰：“若言心为能虑者，无分别智应非能虑？”答言：无分别云者，以离妄分别故。说名无分别，非谓无缘虑名无分别。《摄论》有文，此姑不述。夫心是能虑，不唯能照。故其功用，绝异色法。若言能照，色心同得。照者显现，虽色亦能。若言能虑，唯心非色。虑者，思惟义、分别义，故心独具。</p>
<p>已释所虑，所托云何？心不孤起，托境方生。若疏所缘，则前五见托第八相为本质，第六见或托第八相、见等为本质，或者不定义。第六相分有不仗质故。下言或者准此。等者，等余心法及无为法。第七见托第八见为本质，第八见或托他身识及他人根身器界为本质。若亲所缘，则见以相为所托，自证以见为所托。内二分互缘，正智缘如，所托准知。凡为所托者，定有体法。遍计所执如空华等，即非所托，无体故也。复次此中所虑、所托，实据陈那《观所缘缘论》。陈那以具二支名所缘缘，二支者；一所缘义，二缘义。今此云所虑者，即所缘义。云所托者，即缘义。会而观之，精粗斯见。自陈那分别缘与所缘，《识论》据此，以言所虑所托，其源流自可索也。然以所虑言所缘，则《识论》之创解，用补陈那之缺。案《观所缘缘论》言：“极微非所缘，眼等识无彼相故”云云。准此，则陈那但以带相一义，即变带义，说为所缘也。若尔，心之带相便同镜等，如前所难。下逮奘师挟带义，亦难免此失。《述记》四十四第二十叶：“古师、大师二释皆有妨难者。”此也。其言古师谓陈那等。大师谓玄奘也。《识论》言所虑，《述记》疏，：“所虑即所缘义。”盖《述记》宗护法，以所虑言所缘，异乎陈那等以变相为所缘矣。然太贤《学记》六第三十叶云：“相于心现，故名所虑。”仍朋陈那等也。若尔，何以解心识犹如镜等之难？贤《记》好与基《疏》立异，其见实时出基下甚远。</p>
<p>上来分疏已讫。今总释云：若有体法，是带己相之心、心所所虑所托者，是所缘缘也。一切有为心法、色法。无为真如。法，皆此缘摄。云何此体有二：一亲二疏？谓此缘体，有亲疏差别故。考陈那《缘论》虽隐判亲疏，而犹少明文。《缘论》云：“所缘缘者，谓能缘识带彼相起，及有实体，今能缘识托彼而生。”详此，则所缘缘者，必具二义：一、识生须有所托，二、即托彼变相。其所变者，自是亲所缘缘，所托者自是疏所缘缘。及至《识论》，此二分别乃始昭揭，析理详明，后起者胜。</p>
<p>亲所缘缘，详其义界，略说以三：一、与能缘体不相离。此复有二：一、能缘亲变名不离，见变相是。此中云见，摄内二分。二、能缘亲挟名不离。约有四句分别：一、体挟体，谓内二分互缘。内二分对相见名体。二、体挟用，谓自证缘见。自证是体，见分是用。三、用挟用，谓见缘相。相见望内二分而皆名用。四、用挟体。谓正智缘如。正智是用，真如是体。上四句义，见《宗镜录》。如上，说第一义竟。二是见分等内所虑。此中等言，谓自证等。如见以相为内所虑，自证以见为内所虑。余准可知。三是见分等内所托。思之可知。合具三义，前一明亲义，第二明所缘义，第三明缘义。是为亲所缘缘。</p>
<p>疏所缘缘，义亦有三：一、与能缘体相离。如五识，疏缘第八器界相，不能亲取，故曰疏缘。此第八相与能缘五识是相离故。意识等可准知。又如自识，缘他身识。此他身识与能缘自识亦相离故。后得智缘如时，变似如相，即如望后得乃成相离，中隔以相，缺亲挟义故。如上说第一义巳讫。二为质能起内所虑。内所虑三字作名词读，谓相分也。下文内所托，亦然。三为质能起内所托。于一相分上，所虑、所托义别，故须分说也。又复应知，质为缘，直接起彼影像相，即间接起彼能缘识。彼能缘识仗质变相，则直接以相为所虑所托，即间接以质为所虑、所托。具此三义，是为疏所缘缘。</p>
<p>《义演》十六：“疏中影像相分是带本质之相，带犹似也。如云面热似火，此相亦尔，似本质故，不同亲中见分上相也。见分上相与见分不相离故，此相摄属本质。以离见分故、疏缘故，缘此相时即缘本质故。本质望见分名疏所缘，故知不是亲缘中摄。”云云。按此云亲中见分上相者，谓无质相。云疏中影像相分者，谓有质相。据理而言，凡有质相，虽托质以起，然必由见仗质，变为此相。故相虽似质，而非即质。从见变故，说不离见。今以之摄属本质，谓为离见，此直小宗不立相分之计耳。岂大乘义耶！若云此相与质同种者，是固别为一事，不可以其与质同种之故，遂计为离见，不许为亲所缘也。如理误解，至于此极，亦复可怪。</p>
<p>亲疏二缘，唐宋以来，率多谬解。延寿《宗镜录》七十，以变带为疏，挟带为亲。即与如理《义演》不许有质相为亲缘者，同一巨谬。实则《述记》以变带义，明相从见亲变；以挟带义，明证量中能所冥合。而实非无相，皆所以成亲所缘缘，如何以变带、挟带判亲疏耶？</p>
<p>一切心、心所，皆有亲所缘缘。若无相分则见分不生，见定带相起故。如缘无时无字名词。亦心变作无之影像，此影像即相分。疏所缘缘有无不定。如缘龟毛兔角，虽无本质，心亦生故。余准可知。若约识辨，疏缘有无，《识论》卷七《述记》卷四十四。研讨攸资。此姑不详。</p>
<p>复次疏所缘缘得名。由望他能缘，故名疏。若望自能缘，仍名为亲。如第八相器界。望五见即他能缘。是疏，望自第八见即自能缘。即亲。乃至他心智缘他心，其理亦尔。以故一切心、心所，皆无外取。唯识义成。</p>
<p>四、增上缘。《识论》释此缘略有三义：一、有体法。有为色法、心法。无为，真如。皆有体故。是此缘摄，所执无体即非缘也。妄计之所执，而实无其物，如神我等，此名所执。问：“依假法得成缘不？”答言：此复二释。有义通假。如《对法》云：住持增上者，谓命根力，众同分住。此文为证。命根、众同分，见上卷行蕴。有义，前说非是。《对法》，命根于众同分为增上者，随假法所依之实法而说故。谓命根所依业种子有感招力，增上众同分所依色心诸法令住持故。应立量云：增上缘体，应非是假。宗也。缘所摄故。因也。如余三缘喻也。故取后义为胜。</p>
<p>二、有胜势用。唯有体法，故有胜用，乃得为缘。此所谓用，略有二义：一、望所增上果法为切近助因。所谓由此有故，彼有。如壶水澎涨，即所增上果法。以热力为切近助因，故有。热力即能为增上之因法，所谓增上缘是。此一例也。二、望所增上果法，虽非切近为助，然但不障，即是有力顺益果法。如吾书案存在，似无待于一室以外之地。然使距吾室数十里外发生大地震，其影响足以倾折吾之墙屋，而书案亦将与俱毁。故知环吾室四周遥远之地，于吾书案存在，若不为障者，即其增上之用也。以是说第二义。然第二义过宽泛。如据斯义而欲求一事之因，势必举全宇宙皆为之因，将不可胜穷，故知第一义为最要。凡事物互相关系间，其或甲于乙为切近增上，则判定乙因甲故有，已足说明其事。自余无限增上之因，勿问可也。</p>
<p>三、能于余法或顺或违。余法，即所增上果法。如霜雪于禾等，能牵令转青色为枯丧。即此霜雪望枯丧为切近助因，即是顺义。俱时令前青色不起，即望前青色有相违义。故说增上缘有顺违二用，若无顺违何成此缘。</p>
<p>综上三义，明定增上缘义界已讫。</p>
<p>增上缘用，有顺有违，已如上述。此顺违用，于四处转。诸论同说。</p>
<p>云何四处？一、于生处转。生者，谓若有法，缘合故生。如心法生时，虽因缘等具，等者，谓所缘缘及等无间缘也。定须有根等为增上缘，方乃得生。故有漏根，顺有漏识令生。即违无漏识，令不生。又在色法，如世所知，淮橘成枳，此盖橘之变形似枳，假说名枳。而此枳生，有能生势用为因，河北水上空气等为增上缘，顺枳令生。即违前淮橘相，使不续生。此其一例。</p>
<p>二、于住处转。住者谓凡法生己便住。如此法、彼法，俱时生巳，各各任持自体而不舍失，即能各各互相依住。如八纬与太阳互相依住，识与根境互相依住。此互相依住者，即是互为增上，互相顺故。此中稍改旧义。参考杂集论卷五。</p>
<p>问：“法才生即灭，云何说住？”答：相似相续故，应说名住。又世俗不了生灭，于其似续之相貌上，妄执为常，亦随顺说住。</p>
<p>三、于成处转。《大论》卷五说成有二：谓成立、成办。谓立论者所知胜解爱乐为先，先者，因义。胜解，心所之一。见上卷。凡立论者，于所知义，由胜解决定，即生爱乐。以此为因，得有下述种种增上，方乃成立其义。亦必有宗、因、喻三支法式。为建立，大众敌论者为和合，如是种种为增上，令所立义成。种种增上缘，于所成义若声无常等相顺，即望其余非所成义若声常等相违。成办，谓工巧智为先，先义，见上。亦必有劬劳为建立，处具处所作具。为和合，如是种种为增上，令工巧业成辨。此中顺违，思之可知。</p>
<p>四、于得处转。得者，谓证得涅槃。此虽以无漏种为因，此言因者，即因缘因。亦必依如理作意及善友等为增上，方令证得涅槃。此等增上缘，顺还灭法令得，即违流转法令不得。</p>
<p>如是四处，皆有增上缘，于彼四处。起用。又复应知，此增上用随事虽多，而胜显者二十二根。发生之谓根。五根能引生识故名根。乃至无漏三根能引生无漏道，亦得此名。恐厌繁文，此姑不述。学者欲详，有《三十论》详《述记》四十五。</p>
<p>如是四缘，其前三缘亦是增上。如因缘，望所生果即有增上义。余二缘可准知。然今谈增上缘，即除彼前三而取所余。盖前三缘各有特定之义。除前三种义外，其所余即增上义也，故另立此缘。实则四缘中，唯此缘义最宽云。有说，一切法皆所缘缘摄，此不应理。须知诸法正被缘顷，方是所缘缘摄。若不被缘时，便是增上缘摄。如眼识正缘西山色时，余东南山不被缘，即增上缘摄也。如上四缘，依处云何？初因缘，依功能立。次依无间灭识，立等无间缘。无间灭义，详在上卷。小乘以无间灭识为意根，大乘既不许，而即依此立等无间缘。又前云，此缘依现行立者，显现行前后相续故，义不相违。依境界，立所缘缘。一切有为及无为法，当其望能缘而为所缘缘时，即通名境界。依所余，前三之余。立增上缘。</p>
<p>复次四缘，约种现分别，略有三门：</p>
<p>一、本识中种，容作三缘生现，除等无间。</p>
<p>附说一：表中第二格，种子为所缘缘，引生第八识见分及第六识见分，以种子唯第八见亲缘。第六意识，思唯种子义时，亦是疏缘第八中种。自余五识及第七，皆不缘种也。</p>
<p>附说二：如根种于识种，助令生现。即根种望现行见分心法，是增上缘。识种于根种，亦助令生现。即识种望现行相分色法是增上缘。余一切种望异类现行相见法，例同可知。</p>
<p>二、现行相望，即现生现。容作三缘。无因缘故，此复析以五类。</p>
<p>一、自身识、他身识，更互相望。凡有二缘。</p>
<p>附说：所缘缘中自身第八识所变尘相，为他身第八见疏缘。他于自亦尔。余易了知，不烦缕述。</p>
<p>二、自八识聚自身八识。相望，增上缘定有，等无间缘定无。唯所缘缘义，有无不定。因缘，前已除讫。如下表：</p>
<p>所　缘　缘</p>
<hr />
<p>第八于前七有。五缘八相，七缘八见。六通缘八相见故。</p>
<p>前七于第八无。第八不缘前七识故。</p>
<p>第七于前五无。五唯缘八相故。于第六有。意识缘一切法故，亦缘第七故。</p>
<p>前六于第七无。七唯缘八见故。</p>
<p>第六于前五无。五唯缘八相故。</p>
<p>前五于第六有。意缘一切法故，亦缘五识故。</p>
<p>前五自相望无。《述记》五力劣，不能为缘故云。</p>
<p>三、自身八识，一一向类，如眼识前后相望，名为自类，余准知。前后相望。第六容作三缘，余七识谓前五及第七第八。唯有二缘。</p>
<p>附说：八识除第六外，余七不能自缘其前念，唯缘现境，故皆除所缘缘。更有异义，恐繁不述。</p>
<p>四、同聚异体，如一眼识中，现前一念心、心所，一一更互相望，虽是同聚，而是别体。余识准知。展转相望，定有增上缘。有义，亦有所缘缘。详《述记》四十六第十七叶、同十一第二十一叶、又同十六第二十四叶。</p>
<p>五、四分相望，容作二缘。</p>
<p>如上五类，分别现行为缘讫。此皆据因位说。</p>
<p>三、现，此字为一逗，通八识而言。缘种现而生，已如前说。前第一门，约种生现，有三缘。第二门约现生现，以五类分之，亦总有三缘。种，一逗。亦理应缘现种而起。此中现，谓前七能熏。后皆准知。现及种于种，各作几缘？且为二表：</p>
<p>（一）现于种。约现生种说。</p>
<p>附说：现望所生种为因缘，以亲生故。俱时亦为增上缘，由现望所生种，有助力义故，说名增上。现望非所生种，为增上缘引生。复有二义：如现熏长性类相同之本有种，助力名引；望余异性不熏之种，不障名引。</p>
<p>（二）种于种。约种生种说。</p>
<p>附说：种子定无等无间缘及所缘缘者，以此二缘唯望现行法立故。如下图，种非现行，故非二缘</p>
<p>果。</p>
<p>甲图</p>
<p>（因）等无间缘即前念现行（果）后念现行</p>
<p>乙图</p>
<p>（因）所缘缘即现行色等（果）现行能缘心</p>
<p>上述三门，若种、若现，互为缘生。其在理论方面，可谓组识精严。然究其本旨，则建立种现为诸缘体。毕竟不能空缘性，而适成为构造论。未免意计穿凿，显然可见。《新论》第二十三叶《唯识章》中，说缘生只是遮诠。因对执有实法者，而说缘生义。所以解析诸法，令悟无有实物。自谓无违诸佛意趣。若失却此意，而谈缘生，将计执某一法由几缘而生，或某种法为某种缘而生某一法。则将缘性执实，而俱时亦执有缘所生法。虽复强说缘生如幻，其实妄执凝然，何能了达诸行如幻义耶？《新论》上探龙树，而于世亲一派之学不敢苟同，自非故为立异。</p>
<p>已说四缘更有生识九缘，摄归此四。九缘云何？一、空，二、明，即光。三、根，眼等六根。四、境，五、作意，遍行心所之一。六、根本依，谓第八识。七、染净依，谓第七识。八、分别依，谓第六识。前五识起时，必以第六为分别依故。九、种子。一切心、心所，各各有自种故。如是九缘。八识各具几缘，分别如下：</p>
<p>一、眼识，具九缘而生。</p>
<p>二、耳识，依八缘而生，除明。</p>
<p>三、鼻识，依七缘而生，除明及空。</p>
<p>四、舌识，依七缘而生，除明及空。</p>
<p>五、身识，依七缘而生，除明及空。</p>
<p>六、意识，依五缘：谓根、第六依第七识为根，亦以第七为染净依。境、谓一切法。作意、心所之一。根本依、本识。种子。</p>
<p>七、末那识，依四缘，谓根、第七依第八为根，亦复以第八为根本依。境、藏识为第七所缘缘。作意、种子。</p>
<p>八、阿赖耶识，亦依四缘：谓根、第八依第七识为根。亦以第七为染净依。境、根种器界。作意、种子。</p>
<p>八识具缘，已如上述，宜各加一等无间缘，依次配属。</p>
<p>眼、耳必依空缘，鼻、舌、身则除之。何也？据大小乘义，诸识依根取境，离合用殊。鼻、舌、身三识，境合方取。如香合鼻，鼻即感香。味于舌，触于身，其事亦尔。即以境合根故方取，故不立空缘也。眼、耳二根，境离方取。天山万里，遥入眼帘；空中震电，乃达耳鼓。即以境离于根而得取故，故说有空缘。有难：“光线入眼，声浪达耳，宁非合取？”应答彼言：光线但属明缘，是增上缘摄。此中离取合取，唯约所缘缘说，义界未分，何劳妄难？如吾伸五指，对汝眼识作所缘缘。汝眼识了别吾指，实不由合。若吾直以指合汝眼，汝将失明。故合取义，在眼必无。至云声浪接耳，耳根取声，由合方取，斯符理实，勿拘旧义。</p>
<p>若以九缘摄入四缘，则种子属因缘，境属所缘缘，自余空、明、根、作意等等，概属增上缘。</p>
<p>附说：九缘中，空、明、根、境、作意五者，义同小乘，自余大乘所加。有难：“作意，本心所之一，今九缘中，只列作意为一种缘，而不及余心所。何耶？”答曰：作意，警觉力特胜故。一切心、心所定由作意警策方起，故特列为一种缘。后法士用中，亦以作意为增上缘，属作具之一，其义准此。</p>
<p>所说四缘，必应有果。此果分别，当复云何？</p>
<p>果有五种：一者等流，依因缘立，定似因性。此复二别：一、自类相续，此中以平等而流，名等流。前后相续，故言流。前后一类，云平等。谓种生种。二、异类俱起，此中等言相似，流谓流类。相似流类，故名等流。谓种生现及现生种。义并详前，毋须繁述。且系以图。</p>
<p>甲（种生种）图</p>
<p>前念见种（因）→后念见种（等流果）</p>
<p>前念相种（因）→后念相种（等流果）</p>
<p>乙（种生现）图</p>
<p>丙（现生种）图</p>
<p>附说：丙图，三法展转，因果同时。《三十论》喻如炷生焰，焰生燋炷。详《述记》十四第二十二叶，炷为因生焰，焰望炷为果。焰又为因，复生燋炷，即此燋炷，望焰为果。燋炷者，炷被焰烧成燋，故名燋炷。即此燋炷，是焰所生。三法皆是同时，今现从种生，又复生种，亦三法俱时而有。</p>
<p>二者异熟。依增上缘立，与因异性，业种通善恶，而第八现唯是无记，故果性异因。立异熟名。异类而熟，故名。此义详前，谈功能中。无妨覆按。</p>
<p>三者士用。士者士夫，人之异名。用者作用，如人有作用，名为士用。由此所得果，名士用果。容四缘得。非此果一一皆四缘所得，故置言容。然复有二：一、人士用。谓等流、异熟二因即名言种为等流因，业种为异熟因。所生现行。即五蕴是。假名士夫，士夫，犹言人也。其士夫所作，凡人自念虑之微，至事业之着，总名为所作。说为士用果。士夫之用，故名。即前二因，远望士夫所作，二因，望士夫为近，望士夫所作便远。名生此果也。</p>
<p>二、法士用。谓诸作者，因缘法为作者。假诸作具，余等无间乃至增上诸缘法为作具，从喻得名。所办事业。谓所生果。略举六例，心法有五，色法唯一。以见其概。作者假作具而起用，即此名士用因。其所得果，名士用果。若不建立此等因果，则众缘会合，便如机械，民十一年与友人闽侯林宰平讨论此义，函札甚多，容当检存。</p>
<p>心法例一</p>
<p>心法例二</p>
<p>心法例三</p>
<p>附说：前种于后自类种为因缘，俱时亦为增上缘。如前表列种生种处可按。此依因缘义，说作者；依增上缘义，说作具。</p>
<p>心法例四</p>
<p>附说：此中现行，谓前七能熏识现望所生种为因缘，俱时亦为增上缘。准前种生种例。</p>
<p>心法例五</p>
<p>附说：无为可证，而非种之果。然《述记》四十三第二十叶云，亦有展转证得之义。盖由无漏种起现行，方获证得无为，故云展转，即此所本。</p>
<p>色法例一</p>
<p>附说一：谷等种望本识中相种，即是现行，不可名种。今顺世俗，故以种名。又此以谷等种假名因缘，实亦增上缘摄。</p>
<p>附说二：世亲一派之学，其谈缘生颇似构造论，吾屡言之矣。观其士用果中之法士用，以因缘为作者，余缘为作具，足证吾之评判为不诬。《新论》第三十六叶《功能章》中小注云：“护法固以因缘喻如作者。”须与此处参看。</p>
<p>四者增上。容四缘得，除余四果谓前三及第五。皆此果摄。</p>
<p>上述四果，即一心法生时，随所望别，义说为四。如第八现识，望亲因名言种，说等流果；望增上业种，说异熟果；望因法具云因缘法，谓功能。逢缘等无间乃至增上诸缘法。起用，为士用因，即说士用果；望余果所不摄法，说增上果。又有异门，异类之义，名为异门。第八现望第七种，名增上果，第八以第七为根，故第七种望第八现，有引生义，即第八现望第七种而名增上果。望作意种，名士用果。第八作意心所种，警发第八心种令生现，故名。此皆就第八现举例，余应准知。</p>
<p>上来唯约染识，说有四果。若在净识，唯有三果，等流、士用、增上。即除异熟。此中取第八现为例，余准可知。又若色法，得说三果，谓等流、如谷望谷种，假名等流果。士用、增上。如谷望人工、作具，说名士用果；望水土、空气、岁时，说名增上果。应如理思。</p>
<p>五者离系。谓离二障系缚，故名。谓无漏断障，所证无为，名离系果。此说无为，约无漏断障所显，故不同前士用果中解。</p>
<p>附说：二障者，谓烦恼障及所知障。烦恼，即心所法中本惑等数，见上卷行蕴中。烦恼即障，名烦恼障。其品类甚多，由我执为根，方生烦恼。所知障者，从所障为名。一切法若有若无，皆所知故。由有法执，覆蔽所知正理，令智不生，名所知障。</p>
<p>如上五果，随应安立。</p>
<p>往昔外道，有计诸法常，有说诸法断。唯识家言因，遮常；言果，遮断。非断非常，幻灭幻生，宛尔相有，虽幻非空。此其旨也。问：“从因感果，中间亦隔时分不？”答言：不也。若许隔者，是法已断，无复有果。人情封畛，计有新起，必须经时。然诸智者，说缘生法，有大胜用，顿灭顿起，故从因感果定不隔时。若种生种此言生者，因缘生也。或现生现，此言生者，等无间及增上缘生。前因灭位，后果即生。如秤两头低昂时等。《三十论》有此喻，其观物入微，举类迩而见义远。若种生现及现生种，俱时而起，无间从因至果，定无间隙。何疑。世俗不了顿起顿灭义，故疑因果之间必历时分。</p>
<p>上来说四缘五果已讫，次谈唯识所变境。</p>
<p>《新论》《唯识章》中亦说缘生，而明遮诠之旨，则与《识论》根本异趣。至四缘义，《新论》以不取护法所谓种子义故，即谈因缘，不同识论。又不许以心为集聚法故，即不析成八聚心、心所各别法。即谈等无间乃至增上诸缘，亦根本改易旧义。学者宜各依其系统而详之。</p>
<h6 id="阅读日期-2026年06月04日-2026年06月04日-共-1-天">阅读日期：
2026年06月04日-2026年06月04日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
