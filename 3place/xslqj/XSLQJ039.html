<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="hbaolong@vip.qq.com" />
  <title>熊十力全集:境识章</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">熊十力全集:境识章</h1>
<p class="author">hbaolong@vip.qq.com</p>
</header>
<center>
<a href="/3place/xslqj">返回首页</a> <a
href="/3place/xslqj/mingju.html">本书名句</a> <a
href="/3place/xslqj/memo.html">本书注解</a> <a
href="/3place/xslqj/index_rich.html">丰富目录</a> <a
href="/3place/xslqj/index_readcal.html">同读日历</a> <a
href="/3place/xslqj/index_timeline.html">时间线</a> <a
href="/3place/xslqj/index_books.html">引用书籍</a> <a
href="/3place/xslqj/index_words.html">使用字频</a>
<div id="wx_pic" style="margin:0 auto;display:none;">
<img src='/img/logo.png'/>
</div>
</center>
<h4 id="境识章">境识章</h4>
<p>昔者小乘外道，并许离识之外别有色等实法，为色等识各别境。此其所持，最顺恒情，而实违理。故不可勿论也。今先破外小，次明自宗之义。破外小中，有通有别。且通破者，外小共有四事，难议离识无境，证非唯识。</p>
<p>一者，处定。设无外境，许有识生。云何此识有处得生，非一切处，如缘西山识，于此山处生，余处则不生？云何二字至此一气读之。应立量云：缘西山识，于余处应生。宗也。执境实无，识得生故。因也。如缘西山处。喻也。返证无离识实境，则处定不成也。</p>
<p>二者，时定。若无外境，而识得生，即缘西山处识，于非缘此山时应生。宗也。执境实无，此识生故。因也。如缘此山时。喻也。返证无离识实境，则时定不成也。</p>
<p>三者，人不定。若无外境，许有识生，多人同一时、于一处，应定一人见，余不能见。宗也。执唯识故。因也。如眩翳人见发等，决定一眩翳人，见，余非眩翳人不见。喻。意云：眩翳所见发，本无有实，故决定随眩翳者见，余人不见。若色等外境，为各为妄识所现，亦无有实，应决定随一人见，余人不见。此以眩翳喻妄识，发等喻境。今此不尔。多人俱时于一山处皆能共见，非如眩翳所见发等决定随一眩翳人见。是为人不定。</p>
<p>四者，作用。若无外境，许有识生，云何眩翳人所见发等，无发等用，非眩翳者所见发等，有发等用。发有为髻等用。量云：眩翳所见发等应有用。宗也。执无实境，此识生故。因也。如余发等。即非眩翳所见。此则返征实境方有用耳。</p>
<p>当时外小以为上述四事，若无离识实境，皆不应成。此则凡情之执，实不称量。知境不如实，名不称量。欲解其蔽，取譬非远，且举梦喻。梦中无实境，而或有处见村园等，非一切处。应立量云：非梦时境虽无实，而所见事，其处亦定。宗也。许如是境皆无实故。因也。如梦中所见。喻也。</p>
<p>又梦境虽无实，而即此处，于或时见村园等，非一切时恒见。比量准前处中可知。</p>
<p>又以幻觉喻。如群翳观灯，皆共见有灯轮。此灯轮虽无实境，而非定唯一见。量云：同于一时，同于此处，而人不定，其理得成。宗也。许无实境故。因也。如群翳所见灯轮。喻也。</p>
<p>又如梦中，梦两交会，境虽无实，而有虚妄作用。如男损精，女损血等。等者，谓肢分劳倦出汗等用。</p>
<p>由此，虽无离识实境，而处定等四事皆成。故彼外道小乘引此，四事。为证不成，此通破讫。</p>
<p>次，别破者。由诸外小复有于色等境，以慧分析，说实有极微。此如近人析物质即色等境。为元子电子矣。若其流别，略可得言。如胜论者外道。执有分色。此师说父母极微合生子微，子微名为有分，有细分故，其本微但名为分。然粗有分色。异本微细分色，而实有其体。唯此为眼识等境。古萨婆多师自下小乘。执实多微各别为境。此师意说，如色处等为眼识等境时，其实极微一一各别为眼识等境。所以者何？一一极微，体是实有。若多微和合，成阿耨色以上粗显境，但是和合假法。五识缘实不缘假，须有实体方能引生识故。经部师执实多微和合为境。一处相近名和，总成一物名合。此师说一一实微，非五识境，五识上无极微相故。若多微和合成阿耨色以上粗显境，体虽是假，五识之上有此相，故为五识境。正理师新萨婆多执实多微和集为境。和义见前。不为一体名集。此师说诸极微一处相近，展转相资，各各成其大相。如多极微集成山等，多微相资，即一一微各有山等量相，故与五识作所缘缘。此并非理，应别破之。</p>
<p>难胜论云：汝有分色体，异汝诸细分色，本微实不可取，宗也。许实句色故。因也，胜论有六句义，第一实句，有九实，谓地、水、火、风、空、时、方、我、意。参考《述记》五第六叶以下及《二十论述记》三第三叶。如细分色。《述记》九实一一有细分，此细分色，既非五识所取，即有分色亦然，同是实地等色故。故以为喻。次难古萨婆多云：各别极微，非五识所缘。宗。眼等识上无极微相故，因。如眼根等。此本观所缘缘论。喻但取少分，五识、不缘五根，故以为喻，但非以根与极微相例，大乘根是有，而无实极微也。</p>
<p>又难经部云：汝和合色于识前五非是缘。宗也。彼和合色。体实无故，因也。犹如第二月。此喻也。经部不说和合色有实体，盖以古萨婆多极微各别被难，遂执和合为五识境。大乘即以和合无实体故，明其非生识之缘。参考《述记》七第十四至十六叶，并观所缘缘论。</p>
<p>又难正理师云：汝相资极微，应不与五识为其所缘。宗。即极微相故，因。如不和集相资时。此师以经部和合被难，转计极微相资。不知极微和集相资之时，与不和集不相资时，其体是一，如何相资能为大物？由此，五识上无极微相，故非所缘。此本陈那说。更有余义，恐繁且止。参考《述记》七第十八至二十叶。</p>
<p>复次；诸言有实极微者皆不应理。所以者何？汝曹有云：阿耨色合七微成，中间一微，四方上下有六微，则中间极微与外六微合，应成六分，与六合故。所合既六故能合应成六。一处不容有余处故。如中一微之东分，与东方处微合，更不容余五方处微，其西等准知。既中一极微，许成六分，以此例余，皆有方分。极微有方分，必更可析。云何说为实有？然复有计，微相圆故，所拟东非是东，西等亦尔，无有方分。萨婆多义。此亦不然。若极微无方分者，便非色法。应立量云：极微应不成色，宗。不可示其东西等故，因。犹云无广袤性。如心、心所。喻。成极微非色已。又汝粗色即诸极微，粗色外无极微，极微外无粗色。当复立量云：汝粗色应不成色，宗。体即极微故，因。如汝极微非色。喻。成粗色非色已。遂立量云：手触壁等应无对碍，宗。非色法故，因。如虚空等。喻。如上三比量，返证极微定有方分。有方分故，必可分析，便非实有。由此说微相是圆，义亦不成。既无实极微，云何更拟次是圆相？故以有无方分征诘，斯极微无实，易以明矣。</p>
<p>问：“若无极微者，佛亦不应说。”答言：为执粗色有实体者，佛说极微，令其除析，非谓诸色实有极微。《大论》五十四“佛说极微有五胜利，一以与二空为方便故”云云。《义林章》。此中意说：修法空观，要析诸色，先至极微。断者烦恼，得入空故云云。诸修唯识观者，于粗色相，以慧除析。析者分析，除者除执，外小亦分析，而不能除执，此以除言简之。至不可析，假说极微。大乘说极微有方分，非不可析，以更析便不名色，故云不可析。至下自知。不同小乘说有实体，名不可析也。如吾顷所凭之案，若依彼坚相髹相等，一一以思除析，渐次除至不可析，假名极微。如思析面为线，析线为点，至点更析，则空而非色，故说此名不可析。然点线面，本形学名词。此中强借用之耳。此犹有方分。极微体即是分，方亦分也。若更析之，便心相变似虚空现，不作色相现，故说极微是色边际。此则大乘义也。外小极微亦以慧分析而建立，然执有实体。大乘则无实极微，但依所析色而假说之。一诚一妄，语岂同年。</p>
<p>上来已辨，极微非是实法。经部师等等，余正量部等。则复转计，更以现量证外境有，以为诸法由量刊定有无。一切量中，现量为胜，有三量故，言一切，取现境故；证自相故，说现胜。故举此为征。如世人言，我今见色乃至触触，下触字，名词谓色法。若无离识实境，宁有此觉，我今现证如是境耶？其为说如此。夫言法之有无，宜以现量楷准，此诚缔论。独其所谓现量者，则以眼接色乃至身触触，而有色等觉云尔，故亦说名现觉。斯为近似乱真之说也。据实言之，有色等觉时，即执心外别有其色，内外已分，不名现量。所以者何？眼等五识及俱意，现量证境时，不曾外执，无计度故。三分别，详《转识章》。后时意识分别，乃判内外，参考《述记》四十三第十一叶。故色等觉，唯在散位意识。觉意识虚妄分别。与正见，五识及俱意现量。二时不俱。则此觉时，能见五识及俱意。已入过去，宁许有是现量证外境有。应立量云：起此觉时必非现量，是散心位，宗也。能见已无故。因也。如散心位缘于过去百千劫事。喻也。又我所谓现量，既不执外，斯乃证外境无，异汝所云。此对正量部说：又汝觉时境，请以梦等喻。等者，等幻觉。如梦等时，虽无外境，而亦得有此觉。我今现见如是色等，余时现觉，应知亦尔。此对经部说。故汝现量，为证不成。参考《二十唯识论述记》。</p>
<p>破现量已，复别有难。谓如梦境，非心外实有，世能自知。若觉时境亦非心外实有者，世何不自知？应答彼言：如处梦中，不知梦境非外实有，觉时乃知。世间妄分别，串习昏热，如在梦中。此染分别，不称之实理，说为虚妄。无始以来，数数熏发，谓之串习。覆蔽称昏，毒恼名热。诸有所见，皆非实有。未得真觉，恒不自知；至真觉时，根本智起。方知之耳。然诸梦者，终安其梦，此释迦所为发叹于长夜也。</p>
<p>以上诸师异计，亦别破讫。余所不详，具《三十论》破顺世及数论。梵天等计，详《述记》六。又清辨俗谛境有，计同外小，例破可知。</p>
<p>次明自宗义者。上来广破外小，明无离识实境。斯但有遮，何可无表？故应说有不离识之境，而后唯识义成。所以者何？诸有为法，靡不相待。所云识者，本对境受称。若无境相，焉起分别？故唯识言，义亦摄境，以境不离识，说识名唯。此则吾宗本义，余于篇首《唯识章》略明梗概。今更详所以，学者择焉。</p>
<p>一切有情，各有八识。言八识者，谓眼等乃至第八：又凡言识义，兼心所。而此诸识，皆为能变。此前文所己明者也。详见诸识章及能变章斯义既了，而后可谈境不离识之故。夫境者非佗，即识所变之相分也。此相千条万绪，如眼识一刹那顷有无量青等相转余准可知而自识变以言，无过二类：一、因缘变，二、分别变。</p>
<p>因缘变者：由能缘心，言心亦赅心所，此中唯除第八心所。任运而起，非作意筹度曰任运。其所变相仗质或否。五及俱意等定仗质，第八即不定。而不与见同种生，定有自种为因缘。相别有种，故有实用。此言用者、体也，犹云有实体耳。</p>
<p>分别变者：相别无种，但随分别心、心所见分。势力故变。此亦仗质或不仗质，第七仗质，第六不定仗质。而随见摄，说无实用。若约四分别显，则相与见同种生者，亦依他性摄，即有实用，但非如色等有碍用耳。今以此相随见摄，故云无实用。从言异路，义非一端。</p>
<p>如是二类，约八识分。若第八相，以种子从自前念种生，问：“本有种从自前念种生，新熏种应说从现行生，何可无分？”答言：一切本有及新熏种，俱为藏识摄持，念念等流，其后念种各以自前念种为因缘，理无可疑。此中非谭种子来源，何须分别本新？汝难固不应理。故有势用。如根器从大种及造种生，故有碍用。七相一分，从质第八见分种生，有似主宰常一用。虽似主宰常一用现，而实非主宰常一。五识与俱意所变色等，各依大种及造种生，造种为因缘，大种增上。亦有碍用。第六定果色，随何系定，即由何系大种所造，系者，系属义，界系之略称，如身在欲界名欲系。复有碍用。以上因缘变摄。若第六一分，除五俱意及定心所变。第七一分，七见所变。及第八五数，有质无质独影。详见后文。皆分别变摄。</p>
<p>《述记》十六第二十叶，释分别变。谓作意生心，是筹度心云云。同第二十二叶，虽任运起，而无胜力，所变之相，非实种生，名分别变。详此，则分别变者，以相别无种为其义界。无论筹度心或任运心，凡所变相无别种者，皆分别摄。参考《枢要》五第四五叶。</p>
<p>定果色者，谓定心所变色等境。《大论》五十三，胜定力故，于一切色皆得自在。《义林义章记》十五，此定果色，是彼定前加行心果，由加行心，先期欲变，后方变也。《大论》五十四，胜定果色，若依此系定，即由此系大种所造。又云此色胜定力故，先起大种然后造色变异而生。余详《杂集述记》五。</p>
<p>惟相见种，或同或别，故诸相分有因缘变，有分别变，不倚一端。然印土诸师于二分种，尝有唯同唯别之争，此不可不察也。唯同论者：以为相若别种，即与识殊，何名识变？故相与见，应同种生。此复二师：一师唯据新熏种立论，说三法同种生。二师更建本有种，说两法同种生。据一师义，如眼识起时，缘于色境，即熏生一种。眼识见分种。此种有三功用：一生自眼识见分，二生自相分，三生本质。参考《义灯》卷二、《枢要》卷三。若尔，有八识不遍失，三法同种义，非遍于八识皆有之，即其义非能立也。如第八尘相，器界。望眼识见分有本质与眼识见分同种生，即不与自第八识。见同种生，故三法相见质。同种义不遍也。第二师起，遂救其失。谓此眼识其新熏种，但生自相见，即两法同种生。若相所仗质，即第八相，乃与第八见同种生，第八种唯本有故。《了义证》卷二。两法同种者，但自相见，或虽有质，质本有生，不能熏故。此所本也。既许第八相见同种，无不遍失。虽尔，此师不许第八有新熏，则违《阿毗达磨经》。阿毗达磨经者。唯识所宗。经说前七识能为因，熏生第八亲种。见《摄大乘》及《三十论》所引颂。亦复成过。参考了义灯二。</p>
<p>唯别论者：说相无缘虑，见有缘虑，故虑非虑别。应不同种生。但相不孤生，托见方生，说名识变。兹所树义，抑未尽理。实根尘相，与见别种，诚如所云。余独影境，宁可一例。如意识缘空华，空华无实，但识上变似华相，此似华相，即与见同种生。缘极微等大乘极微无实已见前文其理亦尔。概云别种，云胡可信？</p>
<p>惟护法师者，说相见二分随其所应，种或同别。如缘空华等，相见同种；缘实根尘，则相别有种。同别合论，斯无有过。</p>
<p>设有问言：“相别种者，何名唯识？”应答彼言：不离识故，一切种离本识无别体故。又相种以见种为增上缘，而得生现；相分。见种亦以相种为增上缘，而得生现。见分。既见相种，同时更互缘生，故二现行，定不相离。如眼识起时，色相俱起；耳识起时，声相俱起，鼻识起时，香相俱起；舌识起时，味相俱起，自识起时，触相俱起；乃至第八识起时，种子、根身、器界俱起。言乃至者，隐摄五俱意及第六定心相。又第七一分因缘变者亦此所摄。见相条然宛然，而定俱不离，说名唯识。问：“何故不言唯境？”答言：见为能缘，相为所缘。由此能缘，证有所缘，能缘势用胜故，但名唯识，不名唯境。迹护法义，调和唯同、唯别二家。而依别种，说因缘变；依同种，说分别变。可谓如实称量矣。</p>
<p>复次，相虽无量，而依性别，性者体也。说为三境：谓性境。此言性者实也。带质境、独影境。</p>
<p>性境者，谓若有相具足五义：一、有实用，解见前。二、从自种生，三、或仗质，四、现量所证，五、性与系界系不随心。故名性境。首言“谓若有相”者，此中但约色法，不及无为，复除种子，故以“若有”言简之，设遍举者，无为亦名性境，然唯具三义：一、有实用，是诸法实体故；二、现量所证，正智得彼自相故；三、性不随心，自性本净故。不从种生，更非仗质，故无彼二。第八相如种子复是性境，此具四义：一、从前念种生，二、势用实有，三、八见现证，四、不随心一系。初有实用，如色即碍用，义易了知。</p>
<p>二、从自种生者，谓前五相及俱意相，乃至第八根身器界言乃至者，隐摄第六定果色。如是众相，通名色法。于俗具云俗谛。实有。此诸实色，由何得生？故应分别说大种、造种。</p>
<p>前六除散意。尘境并第八根，乃云造色。造色得名，后详。理实各自有种，应说造种。对法，所造色者，谓眼等五根，色声香味所触一分，及法处所摄色。详《杂集述记》四。准此，造色通假实，今唯约实法言。第八器界此云器界，唯约第八所变而言，若通说者，则眼识及俱意所变色尘，耳识及俱意所变声尘，乃至身识及俱意所变触尘，俱托第八器界为质，亦器界所摄也。亦名为大。大复差别，地水火风。坚劲义是地大义，流湿义是水大义，温热义是火大义，轻动义是风大义。设此诸大，无有功能，云何突生。故复说有大种。</p>
<p>《喻伽》第三：“由诸内外大种造色种子，皆悉依附内相续心。”云云。诸大造中，唯根名内，余皆名外也。内相续心谓第八。</p>
<p>大种造种，势用相悬，言其殊胜，则唯大种。盖大种势用有二：一、与自现四大为因，因缘因。由诸大种，同处各遍，如多灯光同一室处，而各周遍其处，皆不相障。遇缘各生其现。故坚劲、流湿、温热、轻动，诸大相网，都无亏欠。网者遍义。相网者，谓即于一处诸法交遍也。衡阳之圣知此矣，其言易曰：“乾坤各有十二位，坤非有阴而无阳，干非有阳而无阴也。”按阴阳为虚字，以明诸法交遍之理。世儒作实字解，谓之二气，斯方士之谈。交遍者，众妙义，大用充周义，如药丸然，随取一分，味味具足。验之生物，有截其一部，其肢体仍得长育完具，良有以尔。亦复不相入为一体，灿然众相，区以别矣。</p>
<p>二、与造色根及尘。为因，此即增上缘因。所谓生、依、立、持、养五因。</p>
<p>生因者，亦云起因。谓诸造色虽自种生，若离大种必不能起。《瑜伽》第三：问“诸法皆从自种而起，宁说大种能生诸色，乃至长养耶？”答言：由诸大种、造色种，皆悉依附内相续心。第八自体分。诸大种未生诸大，造色种终不能生。要大种先生大，造色种方生造色。为前导故，彼大种。能生，故名生因。《瑜伽》六十六同此。夫造色者，通根尘言。第八变根，造色。定须变器诸大。为其依持受用。五识等尘造色。仗第八器诸大。为质，方得变起。故论说言，大种先生大，器界。造色种方生造色。根尘。理实造色定与大俱时生，无有先后。言大先生者，以造种待大种增上，义说为大先造耳，非实有先后也。若言有先后者，则其先者当在何世，后之距先，又经如干时分耶？倘不能说明之，即不应持有先后矣。设有说言，诸大生于昨午，造色之生，后于诸大三刹那。虽立说者无据以甄其必然，而反对者亦无据以证其不然。昨午已入过去，其然否皆非当前所得验故也。若尔，则其说为能立乎？恐未然也。将如此土名家所云：“能胜人之口，不能服人之心尔。”纵言先者，不必于昨午；言后距先，不必三刹那。要其失，则视此矣。惟现前造色，现前诸大，相依俱有。故说大造俱时生，过此以往，未之或知也。晚世哲学家有说有机物之生，后于无机物者。逞臆悬谭，乌乎称量？</p>
<p>次、依因者。谓诸造色，依据大种，方乃得生。故舍大种此云大种者，非目诸大种子，乃现行诸大之通称。盖大种一名，通乎种现也，详《义林章记》九第三叶及《大论》三。无别处住。《瑜伽》第三：“由造色生已，不离大种处而转，故名依因。”《义林章》九分别即质造、离质造，而以依因约即质说，其义待商，今且置之。</p>
<p>三、立因者，即随转因。由大变异，能依造色，诸大为所依，造色为能依。随变异故。能造诸大对造色名能造。所造，即造色。安危必同。故大变时，造随变异。此中造色谓根。大谓扶根尘，扶根尘即器界摄故。</p>
<p>四、持因者，即是住因。谓诸大，从大种生，虽才生即灭，生已便灭无稍留时。而恒随转。前灭后生，故云随转。新新不断，遂说为恒。故能持造色，令其相续。《义林章》九，谓由大种，此中大种，通种现言。大种生大，方能持造，义说种亦能持。诸所造色，相似相续生，持令不绝故。造色续生，由大持力。大为能持，造为所持，造色与大，俱生俱灭故。不尔，造色应有间断。《瑜伽》第三：“由随大种，等量不坏。等者前后相似义，不坏者相续义，更有别解，此略不详。遂名持因。”有说大种通前六尘者，不知大能持造，前六间断，焉有此能。</p>
<p>五、养因者，即是长因。谓由大种，养彼造色，令增长故。由大亲养造色增长，故名长因。根造色也，必须大养之令长。郭子玄曰：“人之生也，形虽七尺，乃举天地以奉之，故天地万物，凡有所者，不可一日而相无也。一物不具，则生者无由得生。”其言虽近，乃有深指。</p>
<p>如上所述，大种生大，大之得名，一、形相大故，二、与诸造色为所依处故，三、成坏世界，作用大故。俱时增令造种生造，如下图。</p>
<p>造不从大种通种现言下准知。生，而依大种而生，遂得造名。造色者，具云所造色。《义林章》九：目依而有，立以造名。云云。由依大种生故，说为大种所造。然有问言：“造望能造大种，为定相属，为不尔耶？”案《瑜伽》五十四：“依大种处，大种，通种现言。有造色生，说名为造。”《义林》注但大种处所造色，即以此大种名为能造，非定相属。又此聚中有彼大种谓现造色可得，当知此中即有彼法大与造。故。诸大种谓现。同聚，诸大一处同遍，说为同聚。且以水言，从其流湿即有水大，从其温热即有火大，热则化气而轻动即有风大，冷复成冰而坚劲，即有地大。水大种子逢缘生现行水大，其水大相增盛时，令余火大等相隐，非有水大处无火大等也。余准可知。所有一切造色，相依有者，皆可名造。互得造义，非定属义。斯则应理之谈。《义林章》九：问：“为一大种造一造色，为造多耶？为多大种造多造色，为造一耶？”答：“相依而有，立以造名，造一造多，理皆无妨”云云。义亦有关附存于此。</p>
<p>又复当知，造色与大，有二不相离。一、同处不相离，《摄决择》说：“要大种生，先据处所，后造色起，不离彼处，名为造故。”由造依大生，义说先后，实无先后。可勘前文。此言大造同在一处，不相障碍。如一色处阿拿色，诸大阿拿与造色阿拿，随应所有，并相涉入，若众灯光，交遍一处。又如一眼根阿拿色，亦诸大阿拿，此谓扶根尘。与造色阿拿，此谓净色。随应所有，并相涉入，若众灯光，交遍一处。二、和杂不相离。即凡同处不相离阿拿色，能造诸大所造造色相涉入者。虽一处住，而其体各别故，复云和杂。《瑜伽杂集》言：大造种者，棼不易理，唯识诸籍，于此复少明文。今以大种属第八，然后大种于造色为五因之义，的然易明。学者细按吾前文，当豁如也。《杂集述记》四第二十七至二十八叶，“所触有二：一者，能造如前已说，今辨所造。故言一分”云云。有举此为能造四大即五及俱意触处所摄之证。而谓吾以大种属第八为非是。不知就身根所取言，能造四大，自是身根所取，《杂记》有明文，不可非也。就身识及俱意所缘言，则唯是造色。能造四大为本质，五及俱意不亲缘。故前六中触，自有造种。大种当属第八，于理何疑，他日容别论之。</p>
<p>又大造体性，别以二类，曰根曰尘。大第八器及造一分，造色通根尘，此言一分者，除第八根，唯取前六色等尘也。同尘性故，通得尘名。望造中根，第八根遂判为二。根尘尘唯所取，根通能所。根望尘名能取，望识亦名所取。清净色者，根独得名。虽似尘有对，对者碍也，而特微妙，净色根，虽说为有对，实迥不同尘。故有胜用。能发识故。世俗不辨根尘势力之殊，今之言生理者，不了有净色根。生理奥窈，云胡可穷。</p>
<p>三、或仗质者，根尘性境，藉质唯尘。若前五尘，仗第八器界起；若俱意尘，仗五尘展转托第八器相而起；第八定果色准知。若第八尘，仗他识起。他身第八识所变器，自第八托为质。唯第八根，定不仗质，执为内故非可待余。前六尘，亦得说仗他人识所变为质。如俱意缘张人，实非能亲缘张人，乃仗自五尘，展转仗自第八，又展转仗张人身中第八识所变扶根尘为质，变相而缘。若尔，即质有多重。曰：多亦无碍，法相非一故。</p>
<p>四、现量所证者。《显扬论》说：“现量者有三种相：一、非不现见相，论自释有四种义，殊冗杂。今释非不现见相者，此境现前显现非过、未无。亦非有被碍不可见。即识于此境，分明现证，故云尔也。二、非思构所成相，若涉思构，即现境已入过去。如五及俱意前刹那取现境，后刹那独散意方起思构，便非复前刹那现境。三、非错乱所见相。”错乱有七种：一、想错乱，谓于非彼相起彼相想，如于阳焰鹿渴相，起于水想。二、数错乱，谓于少数起多增上，慢如翳眩者于一月处，见多月象。三、形错乱，谓于彼形起余形增上。慢如于旋火，见有轮形。四、显错乱，谓于彼显色，起余显色增上。慢如于非黄色，悉见黄色。五、业错乱，谓于无业，起有业增上，慢如执卷驰走，见树奔流。六、心错乱，谓于所错乱义，心生喜乐。七、见错乱，谓于所错乱义，妄想坚执。诚以诸识于境，现量证时，亲得自性。如青色自性，本非青非非青。眼及俱意，正缘彼顷，亦不起青非青行解相。即心与境，冥会无间，浑然一体而转，名得自性，故说非错乱等相。眼眼识俱意缘色，如是。耳耳识俱意缘声。乃至第八缘根尘等，皆应准知。现量亲证，方称性境。性者实也，现量方证实境，当下即是，求索便乖凡夫虽有现量，曾不目知。僧肇有言：“夫人情之惑也久矣，目对真而莫觉。”</p>
<p>五、性与系不随心者。且先谈性。凡属性境，多不随心三性不定，如实五尘，唯无记性。不随心谓五识通三性。虽无记心，谓五识中无记。缘五尘境，可云同性。心境俱是无记性故。而实相五尘见五识各守自性，非境随心成无记。余准可知。次系不随者，如明了意识缘香味境时，其香味二境，唯欲界系，不随明了意识通上界系。余义推详，请咨枢要。详《枢要》卷三第二三叶。</p>
<p>如上五义，色法根尘。全具，是为性境。余非色法，若真如等义不具五，亦性境摄。触类旁通，其详可略。性等三境，本唯依相分立。然《义灯》云：“四分相望为所缘者，亦得名相，虽非相分，而是境相。”准此，则见及内二分为所缘缘时，亦得说为性境。故性境名义宽广，通色心及无为法。据理而言，凡法有实用，及为现量证者即属性境，此其所以宽广也。</p>
<p>附识：性境中前六能熏，为熏自种、为亦熏质种？曰：据理通熏，若不熏质，第八无新，熏种故。若尔，即一相分，熏生二种，一为自种，一为质种耶？曰：否。相分与质为同类故。即此相分，熏生一种，此种入本识是为尘种。或时随缘生自能熏后念现，或时随缘生本质法故义说相分亦熏质种。</p>
<p>带质境者，《述记》四十四第十九叶。能缘之心，有似所缘之相名带。第七见仗第八见为质，变似我相，故云带质。第七相分杂种所生。见《述记》卷四第八叶。一分与质同种，一分与见同种，两头见及质。烁起，立带质名。以故此相，判性不定。若从见说，有覆无记；若从质说，无覆无记。异性搀和，而成一物，斯为至诡。又复此相，唯非量境。第七缘时，不得自性，第七相，似其本质即第八见，本非实我。然七见横计为我，即不得自性。不称质故。七疏缘本质第八见，八见本非实我。七执之为我，故不相称。具此数义，带质境所以建立。</p>
<p>附识：带质境为杂种生，一分因缘变者，力能熏质种，一分分别变者，望于彼分（因缘变者）有和合及相似义故，即与之共熏质种。问：第七缘我，云何此相熏成质种耶？答言，带质相有，而我实无。所谓我者，本见分之上妄作此行解。即以相带质起故，还熏质种，我实无故，不复熏种能生我。</p>
<p>独影境者，独散意识第八心数，相唯从见。奘师颂云独影唯从见。从见义者，略说有三：一、从见同一种生，二、从见同一界系，三、从见同善等性。非异见而有实用，性境即异见而有实用，独影境反之。遂被此名。然复有二：一、有质独影，二、无质独影。</p>
<p>有质独影者，虽相唯从见，从见有三义，注见上，后仿此。然见变相，有所仗质，故以为名。如第八俱心所与不相应名俱。独等缘心亦云心王。相，根器种。实仗心相为质，而变影缘之。质有实用，而影无实用，以影唯从见种生故，下准知。第六独散。缘第八等相见亦缘前五第七及自前念见，故置等言。及缘他心他人心见，仗质变影。此例佥同。</p>
<p>附识一：常途说有质独影，亦名带质。如《义灯》云“有性境不随心亦带质通情本，谓散意识与五同缘，即于此时并缘第八等”。此其文义隐晦，初学难解。按散意者，第六意识，一方独起构画，名为散意；一方仍与同时新生五识俱，亦名俱意。故一意识，就俱意方面言之，则取性境；就散意方面言之，则取带质境。《灯》说盖如此。唯其所谓带质者，即指散意缘第八等，则有未妥。盖带质境一名，当为第七相分之专名。七恒内执，故境应特殊。《述记》说七相为杂种生，以有似常一用故。独影虽仗质，而种唯从见，无实用故。此二者之判也。若散意缘第八等，其相分即有质独影摄，不得谓为带质矣。《灯》以之并为一谈，即非正义。《宗镜录》六十八说带质者，心缘心是。又云：“散位独头意识若缘自身现行心心所时，是带质境。”则亦不以带质专属第七，其失与《灯》同。然俗或名有质独影为似带质者，似言置简，理亦无妨。</p>
<p>附识二：或云：“散意仗质，容据曾有而言，如俱意与五识，前念缘尘即于前念谢灭，后时散意方起，变似过去尘相而缘之，即托过去法为质，故所仗质应言曾有。”其为说如此。设有难言：“过去法即无，如何得仗为质？”则说者必瞠目结舌而无以应矣。言理者，有差之毫厘，谬以千里者，此类是也。故前说必加修正，方足解难。据实而言，俱意与五识灭时，即散意生时。刹那刹那，前灭后生，如秤低昂。故散意才起，即紧接俱意，得仗少分实尘为质。言俱意已入过去，散意不相接而得为质者，即为倒妄。疏家如此不详，遂令说者滋误。然《宗镜录》六十八第四叶云：独头意识初刹那缘五尘，少分缘实色，亦名性境。此则为不正义。散意初刹那与俱意紧接，遂得仗彼少分实色为质，而变影缘之非能亲缘实色也。故俱意所缘名性境，散意所缘名有质独影境。问“散意唯仗俱意为质，不仗五八耶？”曰：亦展转仗五八为质。若尔，既有多质，设许熏实种为一为多？曰：质皆同类，即此熏一种，此种入本识中，有时随缘生第八现，有时随缘生五或俱意现。思之可悉。</p>
<p>附识三：第六缘自前念见时，所变影相亦有质独影摄。前灭后生，原不隔时。故后念见，得仗前念见为质，而变影缘之云尔。</p>
<p>附识四：《义林章记》十五第二十至二十一叶：“遍计所起，不明了意识（亦名独散意，亦名散意。）独缘根境，（不与五俱，云独缘，然言缘者，实是疏缘）构画所生，熏种为因，后生根境以因从果，以影从质，亦于法处不别说之。”同第二十一至二十三叶：“一者影像色，诸有极微，并独散意，构画根境，镜像水月，如是等类，同皆无实，心之影故，同立一门”云云。详此，则以散意无质独影，为有质独影境，故此影像，立以色名。又旧说有质独影，亦名带质。《枢要》三第四叶：“如第六识缘过未五蕴，得是独影，亦得说是带质之境，熏成种子，生本质故”云云。夫带质与有质独影之分，吾已辨之矣。乃若散意构画根境，如缘镜像水月，或缘过、未五蕴之类。过未蕴本无，镜像水月，复非实有。唯是能缘心上妄作此行解耳。斯不得名为有质独影也。然其必以有质独影名之，且以带质境名之者。《枢要》固云：“熏成种子，生本质故。”《义林》亦言：“熏种为因。”是其立义之所据也。然今所欲辨者，即独散意识是否可熏质种？以理推征，纵真为有质独影相分，亦不应别熏种，以此相分，从见分同一种生，即随见分，熏成见种，理无可疑。倘许能熏质种者，第六遍缘十八界。许缘第八见及根尘相，熏种无失。若许缘第八自体分上功能，亦熏种者，即犯无穷过，详《宗镜录》四十八第十四叶。又如第七及五见皆自能熏，设许散意疏缘亦熏彼种者，过复无穷。缘自前念见，熏种成过，其理亦尔。准此以谈，散意不应熏质种，决定决定。即彼散意所变影像，除缘俱时余心法，仗有实质，及缘五尘，初刹那紧接俱意五识，仗少分实质者外。余缘过、未蕴及缘镜像等类，不得名为有质独影及带质境，义复决定，若尔，第八或无新熏种耶？曰：第八见种由第七熏。第八尘种、五及俱意熏。其根种无新熏，唯本有故。自基师以来，主张散意熏质种，遂不惜以无质独影，强名带质，以傅会其熏种之谈。种种纠棼，相沿千载。吾夙疑之，质之吾友林宰平，而后断然非之也。</p>
<p>无质独影者：相唯从见，复不仗质，故以为名。此境唯在第六散意。万念纷纶，相为无量，略示方隅。如缘过、未即现在心，变似过未相而缘之，此相是现在，但心上妄作过未行解。及缘无为、石女、空华、瓶衣等物，五识及俱意但得五尘，本不曾得瓶衣等物。唯第六散意见分之上变似瓶衣等相而缘之耳。不相应行，极微自性、神我、梵天，外道说有梵天等，即心上变似其相，而妄执为有。大乘破彼之时，心随彼梵天等名，变似其相，唯不执有耳。乃至缘无，无字名词。如心起无物想时，即变似无相而缘之。每一心生，言心亦兼心所。俱时变似，所缘相貌。如缘过未至此为一句。是为无质独影。</p>
<p>附识一：散意缘无为，《枢要》三，说此相分为独影境，日本僧高范云：无为不生不灭法，无引起相分之力，故此相分偏依能缘心分别力安立，故独影境。了《义灯》一：“后得缘如，相是何摄？答：或带质境摄，从质名无为，从见名有为，以许无为依识假立。有漏缘如，准此。”又云：“若约种辨，即唯从见。”今依《枢要》及高范说，散意缘如相分，摄属无质独影，《灯》说带质境摄，非也。吾友黄居素、陈证如并主真如非疏所缘缘。树义精审，此姑不述，则变相缘如为无质独影，明矣。</p>
<p>附识二：第六缘不相应行法，如心作得法行解时，必变似得法之相，此相偏依能缘心思构而起，故为无质独缘，《百法明门论》说不相应行，略有得等二十四法，其中不无可增省者。坊间有基、光二师《百法疏》本，殊不佳，亦可阅。</p>
<p>附识三：无质独影相分，本不别熏种。顷有问言：“如缘空华相分，即名无质独影，空华本无，故不熏种，而似空华相非无，云何不许别熏种耶？”答曰：此相从见，非异见而有自性，即随见分熏成见种，故云不别熏种也。</p>
<p>综上所述，有质无质独影境，许通三量。第八心数，唯现。八数任运，于所缘影像相分，不作是此非非，此等行解，称其本质，即得自性。第六独散，初刹那率尔心，亦现量摄，余通比非，应如理思。</p>
<p>如上三境，六八通二，第八心王性境、心所，独影境。第六俱意及定中性境、独散及梦中、独影境。五七唯一。五唯性境，第七唯带质境。《枢要》误解带质，有二合三合之谈，不可从也。《枢要》三第三叶至第四叶，有二合者：五识所缘自地五尘，是初性境，亦得说是带质之境，第六识缘过未五蕴，得是独影，亦得说是带质之境，熏成种子，生本质故。有三合者：如因第八缘定果色，心所所缘，唯是独影。心王所缘，是实性境，亦得说为带质之境，第六所变定果之色为本质故。详此，则独影与性境，通得以带质境名之，而三境名相淆乱矣。恶可据哉，延寿《宗境录》虽博闻，而肤乱无条理，其言三境，亦不足依也。</p>
<p>三境摄属二变：性境及带质一分，是因缘变；独影及带质一分，是分别变。《枢要》有文，见《枢要》五第五叶。此堪抉择。</p>
<p>附识：《述记》十六第二十三叶，性境不随心，因缘变摄；独影带质，皆分别变。此与《枢要》五颇异，今不取之。基师说带质境，往往自为矛盾耳。</p>
<p>复次，诸有为相略有四义：一、顿变义。如实根尘。随其形量大小，宛尔顿现。本非实物，故言宛尔。若吾顷者，注目而视近旁之炉，理实炉相，第一刹那，依识顿现。即此刹那灭已。第二刹那，似前炉相，复依识顿现。亦即此刹那灭已。第三刹那，似前炉相，又复依识顿现。世俗观物，以为渐变者，则以经多刹那，相似相续，有若积渐而成耳。刹那刹那，无非顿现，不疾而速者，几也。则莫寻其间矣。前后刹那，曾无间隙可得。不怒怒，作动也。《齐物》“怒者谁耶”，而威者，神也。《解深密》云：“由缘起法有大威力故。”则莫得其朕矣。难言哉，顿变也。深了顿变义者，则知凡物不由积小成大，而极微之论，不足成立。《述记》七第二十一至二十二叶，略释此义，可参考之。朱元晦《中庸》第二十六章注云：“然天地山川，实非由积累而后大。”解亦精到，能会斯旨。元晦聪明，诚有足多者。</p>
<p>二、互遍义。自识具云自身八识。各变，色声等相，他识具云他身入识各变，色声等相，同遍一处，而不相碍。即如讲室悬牌，吾与座中诸人，尝以牌为一物，吾侪共见矣。不悟本无离识实境，安得多人共见一物。更自思唯，则此惑不难解也。大乘以诸识皆不亲缘外境，说无离识实境。诸识各自所缘，为各自所变，故无共见一物之理。斯义详前，兹无繁述。由吾眼识仗自第八尘相为质，变似牌相。俗云牌者，乃依识所变似牌之相分，假立牌名。实则此相与其本质相类，无所谓牌与非牌也。俱时，他人眼识，亦仗彼第八尘相为质，变似牌相。而各牌相，同遍一处，吾侪妄计，则谓共见一物已耳。夜半钟声，众梦初觉。各人声相，原非一物。复如前例。是故互遍义立，而外境之执始破。</p>
<p>三、众同分义。如前所举，多人牌相、声相，虽复同遍一处。设不相似者，即应多人俱时于一处各自缘牌相等，等者谓声相等。不同作牌相等解。今既不尔，以是征知，决定相似，故复说众同分。相似名同，非同一之谓。分者类也。说见《百法》。又楞严有群翳观灯，共见灯轮喻，则以业同故相似耳。</p>
<p>四、随转义。识带境生，境仗识现。识有执故，缘境起缚。《义灯》七，由第七识二执为本，今诸识中不能亡相，为相所拘，说名相缚。《伦记》五十二：由有末那故，第六起相缚，谓由末那计第八为我故。第六缘境起法执，执蕴等，缘境起缚，名为相缚。相缚体即六尘，所缘皆缚也。又由有此末那故，八识缘境，皆有缚起，即诸论云，谓境界相，能生缚也。转无漏时，境亦随转。能缘殊胜，于境自在。究竟位中，无漏见种，挟带无漏相种以行，即净土庄严，自在示现，然如来净土与众生秽土，同处各遍，而不相入已耳。此非奇谈也，即等是凡夫其心境虽属同分，而亦不无差别，如画师诗人，与鄙夫凶竖，决不齐其天宇，世所印可，何独疑于如来净土乎？设有问言：“唯识所谈何事？”应答彼言：谈境随心转事，凡愚不了，妄执外境，拘碍自心，哀此长夜，何时可旦？</p>
<p>复次，散意缘境。以意及五识，现量证境时，无外境想。后念散意起位，紧接前念俱意等灭位，即仗俱意等少分，实境为质，变影而缘，乃作外想矣，然此影质不俱时，虽前后紧接，而生灭位异故。俱时而有时觉、方觉。散意所变影相本非实境，但见分上作实境行解，而实境行解起时，定有方觉时觉俱起。所以者何？实境行解，析言之，即一为现之行解，不作已灭未生想故。二为在之行解，不作无处想故，合现与在之行解，方成实境行解。然现者时觉，在者方觉，若无方觉时觉，即实境行解不生也。持实境行解与时方二觉，俱时而起，不可说有先后耳。此时方为何？不可毋一言耳。</p>
<p>方具云方分，俗云空间。者，大乘说，依色心分位假立。色者，心之相分、色上分位不自显，依心行解而显，即此分位，本唯依心假立，然就所缘边言之，亦说依色。若离色心，即无别体，不可得故。设许离色心有别空洞之体名为方者，此现量所不得，比量亦无据，故应遮止。以是依色心分位，施设为方。外道有计方是常一，能生诸法，此真倒妄。《三十论》已破之。</p>
<p>时具云时分，俗曰时间。者，大乘说，唯依心法分位假立。此复二义：一、唯识三世义。识变似相，而起过未行解。现识以前念为等无间缘故生，望后又自为等无间，即现识一方酬过去，一方引未来，是以现识缘自相分时，观前灭无，名为过去，观后当生，名为未来。即依现相而作过未解也。宛尔三世，实唯一识。依一识上诈现三世。二、道理三世义。别抄二，作种子三世，伦记五十三，作法相三世，《述记》十八，作道理三世，今从《述记》。依识功能一切识名有功能。生灭义故，假设三世差别。功能念念前灭后生，已灭名过去，方生名现在，当生名未来。现在功能是过去果，是未来因，即依一功能上假立三世。或此二外，更说神通，恐滥妄缘遂以云尔。《述记》十八第二十三叶：“由圣者功能各殊，既非妄心，所见皆实，但由智力，非是妄识之所变也。”又云：“虽有唯识道理二种，无别神通，恐滥妄缘，故分三种。”《伦记》五十三第二十三叶：“神通三世者，即禅定他心通，此皆证解”云。实则约种现言，二义已足。唯识三世义，依现行立；道理三世义，依种子立。《别抄》无三，不立神通三世。良有以也。</p>
<p>综上所述，时方无实，是色心上分位假法故。义极决定。唯众生妄执，未易遣除，故令析色观空，方觉始泯。方亦依色，不唯依心，诸瑜伽师以假想慧，析色至极微，更析便空，即无方分。复令悟入刹那，时觉何存。所云时计，亦犹于方，去来今相，历然沟分，则时即方之变相矣。复依所执，为之符号，支干之纪，钟表之动，因以计度，妄亦滋甚。今欲明时非实有，莫若令悟刹那。旧说时分迅疾，至极小量，方名刹那，此盖随顺世俗。如《大毗婆沙论》一百三十六说：“壮士弹指顷，经六十四刹那。”又说：“世尊不说实刹那量，无有有情堪能知故。”此言刹那分限，不可测知，虽足以遮凡情之执，然不谓刹那非时也。设有说刹那势速，（《百法疏》：迅速流转名势速）应字真时者，则返同时计外道，心外有法，过且无边。如实义者刹那非目时分。《述记》十八说：念者刹那之异名，斯为了义。念念生灭，其来无始，其去无终，即现在一念，为亿劫以前之果，为亿劫以后之因。依一念生灭，假说过现未，而实无有时分可得。故了刹那义者，则计时之妄，可以袪矣。善巧方便，智者须详。</p>
<p>前谈境相，遂及时方，余不相应，详见《百法明门论》。亦可类推。学者既了离识无境，则诸识性相，性者自性，相者行相，说见后。应更推详。先转识。《瑜伽》六十三：“识有二种：一者阿赖耶识，二者转识。此复七种、所谓眼识乃至末那识”云云。故转识者，前七之通名也。转者转易，十地位中，前七入观无漏，出观有漏，有转易故，立转识名。问：“金刚心复，第八亦由有漏转成无漏，云何不名转识？”答：第八一转即永转，非前七例，故转识名不通第八。本识阿赖耶识。次之。</p>
<h6 id="阅读日期-2026年01月30日-2026年01月30日-共-1-天">阅读日期：
2026年01月30日-2026年01月30日 共： 1 天</h6>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
<script src="https://giscus.app/client.js"
        data-repo="hbaolong/hbaolong.github.io"
        data-repo-id="R_kgDOLetDQg"
        data-category="General"
        data-category-id="DIC_kwDOLetDQs4CfLEl"
        data-mapping="url"
        data-strict="0"
        data-reactions-enabled="1"
        data-emit-metadata="1"
        data-input-position="top"
        data-theme="preferred_color_scheme"
        data-lang="zh-CN"
        crossorigin="anonymous"
        async>
</script>
</body>
</html>
