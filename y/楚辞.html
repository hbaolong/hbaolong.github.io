<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <meta name="author" content="@hbaolong" />
  <title>楚辞-第三同读版</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<header id="title-block-header">
<h1 class="title">楚辞-第三同读版</h1>
<p class="author"><span class="citation"
data-cites="hbaolong">@hbaolong</span></p>
</header>
<h6 id="简介">简介</h6>
<h2 id="离骚">离骚</h2>
<p>帝高阳之苗裔兮，朕皇考曰伯庸。</p>
<p>摄提贞于孟陬兮，惟庚寅吾以降。</p>
<p>皇览揆余初度兮，肇锡余以嘉名：</p>
<p>名余曰正则兮，字余曰灵均。</p>
<p>纷吾既有此内美兮，又重之以修能。</p>
<p>扈江离与辟芷兮，纫秋兰以为佩。</p>
<p>汩余若将不及兮，恐年岁之不吾与。</p>
<p>朝搴阰之木兰兮，夕揽洲之宿莽。</p>
<p>日月忽其不淹兮，春与秋其代序。</p>
<p>惟草木之零落兮，恐美人之迟暮。(惟 通：唯)</p>
<p>不抚壮而弃秽兮，何不改此度？(改此度 一作：改乎此度)</p>
<p>乘骐骥以驰骋兮，来吾道夫先路！</p>
<p>昔三后之纯粹兮，固众芳之所在。</p>
<p>杂申椒与菌桂兮，岂惟纫夫蕙茝！</p>
<p>彼尧、舜之耿介兮，既遵道而得路。</p>
<p>何桀纣之猖披兮，夫唯捷径以窘步。</p>
<p>惟夫党人之偷乐兮，路幽昧以险隘。</p>
<p>岂余身之惮殃兮，恐皇舆之败绩！</p>
<p>忽奔走以先后兮，及前王之踵武。</p>
<p>荃不查余之中情兮，反信谗而齌怒。</p>
<p>余固知謇謇之为患兮，忍而不能舍也。</p>
<p>指九天以为正兮，夫唯灵修之故也。</p>
<p>曰黄昏以为期兮，羌中道而改路！</p>
<p>初既与余成言兮，后悔遁而有他。</p>
<p>余既不难夫离别兮，伤灵修之数化。</p>
<p>余既滋兰之九畹兮，又树蕙之百亩。</p>
<p>畦留夷与揭车兮，杂杜衡与芳芷。</p>
<p>冀枝叶之峻茂兮，愿俟时乎吾将刈。</p>
<p>虽萎绝其亦何伤兮，哀众芳之芜秽。</p>
<p>众皆竞进以贪婪兮，凭不厌乎求索。</p>
<p>羌内恕己以量人兮，各兴心而嫉妒。</p>
<p>忽驰骛以追逐兮，非余心之所急。</p>
<p>老冉冉其将至兮，恐修名之不立。</p>
<p>朝饮木兰之坠露兮，夕餐秋菊之落英。</p>
<p>苟余情其信姱以练要兮，长顑颔亦何伤。</p>
<p>掔木根以结茝兮，贯薜荔之落蕊。</p>
<p>矫菌桂以纫蕙兮，索胡绳之纚纚。</p>
<p>謇吾法夫前修兮，非世俗之所服。</p>
<p>虽不周于今之人兮，愿依彭咸之遗则。</p>
<p>长太息以掩涕兮，哀民生之多艰。</p>
<p>余虽好修姱以鞿羁兮，謇朝谇而夕替。</p>
<p>既替余以蕙纕兮，又申之以揽茝。</p>
<p>亦余心之所善兮，虽九死其犹未悔。</p>
<p>怨灵修之浩荡兮，终不察夫民心。</p>
<p>众女嫉余之蛾眉兮，谣诼谓余以善淫。</p>
<p>固时俗之工巧兮，偭规矩而改错。</p>
<p>背绳墨以追曲兮，竞周容以为度。</p>
<p>忳郁邑余侘傺兮，吾独穷困乎此时也。</p>
<p>宁溘死以流亡兮，余不忍为此态也。</p>
<p>鸷鸟之不群兮，自前世而固然。</p>
<p>何方圜之能周兮，夫孰异道而相安？</p>
<p>屈心而抑志兮，忍尤而攘诟。</p>
<p>伏清白以死直兮，固前圣之所厚。</p>
<p>悔相道之不察兮，延伫乎吾将反。</p>
<p>回朕车以复路兮，及行迷之未远。</p>
<p>步余马于兰皋兮，驰椒丘且焉止息。</p>
<p>进不入以离尤兮，退将复修吾初服。</p>
<p>制芰荷以为衣兮，集芙蓉以为裳。</p>
<p>不吾知其亦已兮，苟余情其信芳。</p>
<p>高余冠之岌岌兮，长余佩之陆离。</p>
<p>芳与泽其杂糅兮，唯昭质其犹未亏。</p>
<p>忽反顾以游目兮，将往观乎四荒。</p>
<p>佩缤纷其繁饰兮，芳菲菲其弥章。</p>
<p>民生各有所乐兮，余独好修以为常。</p>
<p>虽体解吾犹未变兮，岂余心之可惩。</p>
<p>女嬃之婵媛兮，申申其詈予，曰：</p>
<p>鲧婞直以亡身兮，终然夭乎羽之野。</p>
<p>汝何博謇而好修兮，纷独有此姱节？</p>
<p>薋菉葹以盈室兮，判独离而不服。</p>
<p>众不可户说兮，孰云察余之中情？</p>
<p>世并举而好朋兮，夫何茕独而不予听？</p>
<p>依前圣以节中兮，喟凭心而历兹。</p>
<p>济沅、湘以南征兮，就重华而敶词：</p>
<p>启《九辩》与《九歌》兮，夏康娱以自纵。</p>
<p>不顾难以图后兮，五子用失乎家衖。</p>
<p>羿淫游以佚畋兮，又好射夫封狐。</p>
<p>固乱流其鲜终兮，浞又贪夫厥家。</p>
<p>浇身被服强圉兮，纵欲而不忍。</p>
<p>日康娱而自忘兮，厥首用夫颠陨。</p>
<p>夏桀之常违兮，乃遂焉而逢殃。</p>
<p>后辛之菹醢兮，殷宗用而不长。</p>
<p>汤、禹俨而祗敬兮，周论道而莫差。</p>
<p>举贤才而授能兮，循绳墨而不颇。</p>
<p>皇天无私阿兮，览民德焉错辅。</p>
<p>夫维圣哲以茂行兮，苟得用此下土。</p>
<p>瞻前而顾后兮，相观民之计极。</p>
<p>夫孰非义而可用兮？孰非善而可服？</p>
<p>阽余身而危死兮，览余初其犹未悔。</p>
<p>不量凿而正枘兮，固前修以菹醢。</p>
<p>曾歔欷余郁邑兮，哀朕时之不当。</p>
<p>揽茹蕙以掩涕兮，沾余襟之浪浪。</p>
<p>跪敷衽以陈辞兮，耿吾既得此中正。</p>
<p>驷玉虬以椉鹥兮，溘埃风余上征。</p>
<p>朝发轫于苍梧兮，夕余至乎县圃。</p>
<p>欲少留此灵琐兮，日忽忽其将暮。</p>
<p>吾令羲和弭节兮，望崦嵫而勿迫。</p>
<p>路曼曼其修远兮，吾将上下而求索。(曼曼 一作：漫漫)</p>
<p>饮余马于咸池兮，总余辔乎扶桑。</p>
<p>折若木以拂日兮，聊逍遥以相羊。</p>
<p>前望舒使先驱兮，后飞廉使奔属。</p>
<p>鸾皇为余先戒兮，雷师告余以未具。</p>
<p>吾令凤鸟飞腾兮，继之以日夜。</p>
<p>飘风屯其相离兮，帅云霓而来御。</p>
<p>纷总总其离合兮，斑陆离其上下。</p>
<p>吾令帝阍开关兮，倚阊阖而望予。</p>
<p>时暧暧其将罢兮，结幽兰而延伫。</p>
<p>世溷浊而不分兮，好蔽美而嫉妒。</p>
<p>朝吾将济于白水兮，登阆风而绁马。</p>
<p>忽反顾以流涕兮，哀高丘之无女。</p>
<p>溘吾游此春宫兮，折琼枝以继佩。</p>
<p>及荣华之未落兮，相下女之可诒。</p>
<p>吾令丰隆乘云兮，求宓妃之所在。</p>
<p>解佩纕以结言兮，吾令謇修以为理。</p>
<p>纷总总其离合兮，忽纬繣其难迁。</p>
<p>夕归次于穷石兮，朝濯发乎洧盘。</p>
<p>保厥美以骄傲兮，日康娱以淫游。</p>
<p>虽信美而无礼兮，来违弃而改求。</p>
<p>览相观于四极兮，周流乎天余乃下。</p>
<p>望瑶台之偃蹇兮，见有娀之佚女。</p>
<p>吾令鸩为媒兮，鸩告余以不好。</p>
<p>雄鸠之鸣逝兮，余犹恶其佻巧。</p>
<p>心犹豫而狐疑兮，欲自适而不可。</p>
<p>凤皇既受诒兮，恐高辛之先我。</p>
<p>欲远集而无所止兮，聊浮游以逍遥。</p>
<p>及少康之未家兮，留有虞之二姚。</p>
<p>理弱而媒拙兮，恐导言之不固。</p>
<p>世溷浊而嫉贤兮，好蔽美而称恶。</p>
<p>闺中既以邃远兮，哲王又不寤。</p>
<p>怀朕情而不发兮，余焉能忍而与此终古？</p>
<p>索琼茅以筳篿兮，命灵氛为余占之。</p>
<p>曰：两美其必合兮，孰信修而慕之？</p>
<p>思九州之博大兮，岂惟是其有女？</p>
<p>曰：勉远逝而无狐疑兮，孰求美而释女？</p>
<p>何所独无芳草兮，尔何怀乎故宇？</p>
<p>世幽昧以昡曜兮，孰云察余之善恶？</p>
<p>民好恶其不同兮，惟此党人其独异！</p>
<p>户服艾以盈要兮，谓幽兰其不可佩。</p>
<p>览察草木其犹未得兮，岂珵美之能当？</p>
<p>苏粪壤以充祎兮，谓申椒其不芳。</p>
<p>欲从灵氛之吉占兮，心犹豫而狐疑。</p>
<p>巫咸将夕降兮，怀椒糈而要之。</p>
<p>百神翳其备降兮，九疑缤其并迎。</p>
<p>皇剡剡其扬灵兮，告余以吉故。</p>
<p>曰：勉升降以上下兮，求矩矱之所同。</p>
<p>汤、禹俨而求合兮，挚、咎繇而能调。</p>
<p>苟中情其好修兮，又何必用夫行媒？</p>
<p>说操筑于傅岩兮，武丁用而不疑。</p>
<p>吕望之鼓刀兮，遭周文而得举。</p>
<p>宁戚之讴歌兮，齐桓闻以该辅。</p>
<p>及年岁之未晏兮，时亦犹其未央。</p>
<p>恐鹈鴂之先鸣兮，使夫百草为之不芳。</p>
<p>何琼佩之偃蹇兮，众薆然而蔽之。</p>
<p>惟此党人之不谅兮，恐嫉妒而折之。</p>
<p>时缤纷其变易兮，又何可以淹留？</p>
<p>兰芷变而不芳兮，荃蕙化而为茅。</p>
<p>何昔日之芳草兮，今直为此萧艾也？</p>
<p>岂其有他故兮，莫好修之害也！</p>
<p>余以兰为可恃兮，羌无实而容长。</p>
<p>委厥美以从俗兮，苟得列乎众芳。</p>
<p>椒专佞以慢慆兮，樧又欲充夫佩帏。</p>
<p>既干进而务入兮，又何芳之能祗？</p>
<p>固时俗之流从兮，又孰能无变化？</p>
<p>览椒兰其若兹兮，又况揭车与江离？</p>
<p>惟兹佩之可贵兮，委厥美而历兹。</p>
<p>芳菲菲而难亏兮，芬至今犹未沬。</p>
<p>和调度以自娱兮，聊浮游而求女。</p>
<p>及余饰之方壮兮，周流观乎上下。</p>
<p>灵氛既告余以吉占兮，历吉日乎吾将行。</p>
<p>折琼枝以为羞兮，精琼爢以为粻。</p>
<p>为余驾飞龙兮，杂瑶象以为车。</p>
<p>何离心之可同兮？吾将远逝以自疏。</p>
<p>邅吾道夫昆仑兮，路修远以周流。</p>
<p>扬云霓之晻蔼兮，鸣玉鸾之啾啾。</p>
<p>朝发轫于天津兮，夕余至乎西极。</p>
<p>凤皇翼其承旗兮，高翱翔之翼翼。</p>
<p>忽吾行此流沙兮，遵赤水而容与。</p>
<p>麾蛟龙使梁津兮，诏西皇使涉予。</p>
<p>路修远以多艰兮，腾众车使径待。</p>
<p>路不周以左转兮，指西海以为期。</p>
<p>屯余车其千乘兮，齐玉轪而并驰。</p>
<p>驾八龙之婉婉兮，载云旗之委蛇。</p>
<p>抑志而弭节兮，神高驰之邈邈。</p>
<p>奏《九歌》而舞《韶》兮，聊假日以媮乐。</p>
<p>陟升皇之赫戏兮，忽临睨夫旧乡。</p>
<p>仆夫悲余马怀兮，蜷局顾而不行。</p>
<p>乱曰：已矣哉！</p>
<p>国无人莫我知兮，又何怀乎故都！</p>
<p>既莫足与为美政兮，吾将从彭咸之所居！</p>
<h2 id="九歌">九歌</h2>
<p>东皇太一</p>
<p>吉日兮辰良，穆将愉兮上皇；</p>
<p>抚长剑兮玉珥，璆锵鸣兮琳琅；</p>
<p>瑶席兮玉瑱，盍将把兮琼芳；</p>
<p>蕙肴蒸兮兰藉，奠桂酒兮椒浆；</p>
<p>扬枹兮拊鼓，疏缓节兮安歌；</p>
<p>陈竽瑟兮浩倡；</p>
<p>灵偃蹇兮姣服，芳菲菲兮满堂；</p>
<p>五音纷兮繁会，君欣欣兮乐康。</p>
<p>云中君</p>
<p>浴兰汤兮沐芳，华采衣兮若英；</p>
<p>灵连蜷兮既留，烂昭昭兮未央；</p>
<p>謇将憺兮寿宫，与日月兮齐光；</p>
<p>龙驾兮帝服，聊翱游兮周章；</p>
<p>灵皇皇兮既降，猋远举兮云中；</p>
<p>览冀洲兮有余，横四海兮焉穷；</p>
<p>思夫君兮太息，极劳心兮忡忡；</p>
<p>湘君</p>
<p>君不行兮夷犹，蹇谁留兮中洲；</p>
<p>美要眇兮宜修，沛吾乘兮桂舟；</p>
<p>令沅湘兮无波，使江水兮安流；</p>
<p>望夫君兮未来，吹参差兮谁思；</p>
<p>驾飞龙兮北征，邅吾道兮洞庭；</p>
<p>薜荔柏兮蕙绸，荪桡兮兰旌；</p>
<p>望涔阳兮极浦，横大江兮扬灵；</p>
<p>扬灵兮未极，女婵媛兮为余太息；</p>
<p>横流涕兮潺湲，隐思君兮陫侧；</p>
<p>桂棹兮兰枻，斵冰兮积雪；</p>
<p>采薜荔兮水中，搴芙蓉兮木末；</p>
<p>心不同兮媒劳，恩不甚兮轻绝；</p>
<p>石濑兮浅浅，飞龙兮翩翩；</p>
<p>交不忠兮怨长，期不信兮告余以不闲；</p>
<p>朝骋骛兮江皋，夕弭节兮北渚；</p>
<p>鸟次兮屋上，水周兮堂下；</p>
<p>捐余玦兮江中，遗余佩兮醴浦；</p>
<p>采芳洲兮杜若，将以遗兮下女；</p>
<p>时不可兮再得，聊逍遥兮容与。</p>
<p>湘夫人</p>
<p>帝子降兮北渚，目眇眇兮愁予；</p>
<p>袅袅兮秋风，洞庭波兮木叶下；</p>
<p>登白薠兮骋望，与佳期兮夕张；</p>
<p>鸟何萃兮苹中，罾何为兮木上？(苹 通：蘋)</p>
<p>沅有茝兮醴有兰，思公子兮未敢言；</p>
<p>荒忽兮远望，观流水兮潺湲；</p>
<p>麋何食兮庭中，蛟何为兮水裔；</p>
<p>朝驰余马兮江皋，夕济兮西澨；</p>
<p>闻佳人兮召余，将腾驾兮偕逝；</p>
<p>筑室兮水中，葺之兮荷盖；</p>
<p>荪壁兮紫坛，播芳椒兮成堂；</p>
<p>桂栋兮兰橑，辛夷楣兮药房；</p>
<p>罔薜荔兮为帷，擗蕙櫋兮既张；</p>
<p>白玉兮为镇，疏石兰兮为芳；</p>
<p>芷葺兮荷屋，缭之兮杜衡；</p>
<p>合百草兮实庭，建芳馨兮庑门；</p>
<p>九嶷缤兮并迎，灵之来兮如云；</p>
<p>捐余袂兮江中，遗余褋兮醴浦；</p>
<p>搴汀洲兮杜若，将以遗兮远者；</p>
<p>时不可兮骤得，聊逍遥兮容与！</p>
<p>大司命</p>
<p>广开兮天门，纷吾乘兮玄云；</p>
<p>令飘风兮先驱，使涷雨兮洒尘；</p>
<p>君回翔兮以下，逾空桑兮从女；</p>
<p>纷总总兮九州，何寿夭兮在予；</p>
<p>高飞兮安翔，乘清气兮御阴阳；</p>
<p>吾与君兮齐速，导帝之兮九坑；</p>
<p>灵衣兮被被，玉佩兮陆离；</p>
<p>一阴兮一阳，众莫知兮余所为；</p>
<p>折疏麻兮瑶华，将以遗兮离居；</p>
<p>老冉冉兮既极，不寖近兮愈疏；</p>
<p>乘龙兮辚辚，高驰兮冲天；</p>
<p>结桂枝兮延伫，羌愈思兮愁人；</p>
<p>愁人兮奈何，愿若今兮无亏；</p>
<p>固人命兮有当，孰离合兮可为？</p>
<p>少司命</p>
<p>秋兰兮麋芜，罗生兮堂下；</p>
<p>绿叶兮素华，芳菲菲兮袭予；</p>
<p>夫人自有兮美子，荪何以兮愁苦；</p>
<p>秋兰兮青青，绿叶兮紫茎；</p>
<p>满堂兮美人，忽独与余兮目成；</p>
<p>入不言兮出不辞，乘回风兮载云旗；</p>
<p>悲莫悲兮生别离，乐莫乐兮新相知；</p>
<p>荷衣兮蕙带，儵而来兮忽而逝；</p>
<p>夕宿兮帝郊，君谁须兮云之际；</p>
<p>与女沐兮咸池，曦女发兮阳之阿；</p>
<p>望美人兮未来，临风怳兮浩歌；</p>
<p>孔盖兮翠旌，登九天兮抚彗星；</p>
<p>竦长剑兮拥幼艾，荪独宜兮为民正。</p>
<p>东君</p>
<p>暾将出兮东方，照吾槛兮扶桑；</p>
<p>抚余马兮安驱，夜皎皎兮既明；</p>
<p>驾龙輈兮乘雷，载云旗兮委蛇；</p>
<p>长太息兮将上，心低徊兮顾怀；</p>
<p>羌声色兮娱人，观者儋兮忘归；</p>
<p>縆瑟兮交鼓，萧钟兮瑶簴；</p>
<p>鸣篪兮吹竽，思灵保兮贤姱；</p>
<p>翾飞兮翠曾，展诗兮会舞；</p>
<p>应律兮合节，灵之来兮敝日；</p>
<p>青云衣兮白霓裳，举长矢兮射天狼；</p>
<p>操余弧兮反沦降，援北斗兮酌桂浆；</p>
<p>撰余辔兮高驰翔，杳冥冥兮以东行。</p>
<p>河伯</p>
<p>与女游兮九河，冲风起兮水扬波；</p>
<p>乘水车兮荷盖，驾两龙兮骖螭；</p>
<p>登昆仑兮四望，心飞扬兮浩荡；</p>
<p>日将暮兮怅忘归，惟极浦兮寤怀；</p>
<p>鱼鳞屋兮龙堂，紫贝阙兮珠宫；</p>
<p>灵何惟兮水中；</p>
<p>乘白鼋兮逐文鱼，与女游兮河之渚；</p>
<p>流澌纷兮将来下；</p>
<p>子交手兮东行，送美人兮南浦；</p>
<p>波滔滔兮来迎，鱼鳞鳞兮媵予。</p>
<p>山鬼</p>
<p>若有人兮山之阿，被薜荔兮带女萝；</p>
<p>既含睇兮又宜笑，子慕予兮善窈窕；</p>
<p>乘赤豹兮从文狸，辛夷车兮结桂旗；</p>
<p>被石兰兮带杜衡，折芳馨兮遗所思；</p>
<p>余处幽篁兮终不见天，路险难兮独后来；</p>
<p>表独立兮山之上，云容容兮而在下；</p>
<p>杳冥冥兮羌昼晦，东风飘兮神灵雨；</p>
<p>留灵修兮憺忘归，岁既晏兮孰华予；</p>
<p>采三秀兮于山间，石磊磊兮葛蔓蔓；</p>
<p>怨公子兮怅忘归，君思我兮不得闲；</p>
<p>山中人兮芳杜若，饮石泉兮荫松柏；</p>
<p>君思我兮然疑作；</p>
<p>雷填填兮雨冥冥，猿啾啾兮狖夜鸣；</p>
<p>风飒飒兮木萧萧，思公子兮徒离忧。</p>
<p>国殇</p>
<p>操吴戈兮被犀甲，车错毂兮短兵接；</p>
<p>旌蔽日兮敌若云，矢交坠兮士争先；</p>
<p>凌余阵兮躐余行，左骖殪兮右刃伤；</p>
<p>霾两轮兮絷四马，援玉枹兮击鸣鼓；</p>
<p>天时怼兮威灵怒，严杀尽兮弃原野；</p>
<p>出不入兮往不反，平原忽兮路超远；</p>
<p>带长剑兮挟秦弓，首身离兮心不惩；</p>
<p>诚既勇兮又以武，终刚强兮不可凌；</p>
<p>身既死兮神以灵，魂魄毅兮为鬼雄。</p>
<p>礼魂</p>
<p>成礼兮会鼓，传芭兮代舞；</p>
<p>姱女倡兮容与；</p>
<p>春兰兮秋菊，长无绝兮终古。</p>
<h2 id="天问">天问</h2>
<p>曰：遂古之初，谁传道之？</p>
<p>上下未形，何由考之？</p>
<p>冥昭瞢暗，谁能极之？</p>
<p>冯翼惟象，何以识之？</p>
<p>明明暗暗，惟时何为？</p>
<p>阴阳三合，何本何化？</p>
<p>圜则九重，孰营度之？</p>
<p>惟兹何功，孰初作之？</p>
<p>斡维焉系，天极焉加？</p>
<p>八柱何当，东南何亏？</p>
<p>九天之际，安放安属？</p>
<p>隅隈多有，谁知其数？</p>
<p>天何所沓？十二焉分？</p>
<p>日月安属？列星安陈？</p>
<p>出自汤谷，次于蒙汜。</p>
<p>自明及晦，所行几里？</p>
<p>夜光何德，死则又育？</p>
<p>厥利维何，而顾菟在腹？</p>
<p>女岐无合，夫焉取九子？</p>
<p>伯强何处？惠气安在？</p>
<p>何阖而晦？何开而明？</p>
<p>角宿未旦，曜灵安藏？</p>
<p>不任汩鸿，师何以尚之？</p>
<p>佥曰“何忧，何不课而行之？”</p>
<p>鸱龟曳衔，鲧何听焉？</p>
<p>顺欲成功，帝何刑焉？</p>
<p>永遏在羽山，夫何三年不施？</p>
<p>伯禹愎鲧，夫何以变化？</p>
<p>纂就前绪，遂成考功。</p>
<p>何续初继业，而厥谋不同？</p>
<p>洪泉极深，何以窴之？</p>
<p>地方九则，何以坟之？</p>
<p>应龙何画？河海何历？</p>
<p>鲧何所营？禹何所成？</p>
<p>康回冯怒，墬何故以东南倾？</p>
<p>九州安错？川谷何洿？</p>
<p>东流不溢，孰知其故？</p>
<p>东西南北，其修孰多？</p>
<p>南北顺椭，其衍几何？</p>
<p>昆仑悬圃，其凥安在？</p>
<p>增城九重，其高几里？</p>
<p>四方之门，其谁从焉？</p>
<p>西北辟启，何气通焉？</p>
<p>日安不到？烛龙何照？</p>
<p>羲和之未扬，若华何光？</p>
<p>何所冬暖？何所夏寒？</p>
<p>焉有石林？何兽能言？</p>
<p>焉有虬龙，负熊以游？</p>
<p>雄虺九首，倏忽焉在？</p>
<p>何所不死？长人何守？</p>
<p>靡蓱九衢，枲华安居？</p>
<p>灵蛇吞象，厥大何如？</p>
<p>黑水玄趾，三危安在？</p>
<p>延年不死，寿何所止？</p>
<p>鲮鱼何所？鬿堆焉处？</p>
<p>羿焉彃日？乌焉解羽？</p>
<p>禹之力献功，降省下土四方。</p>
<p>焉得彼嵞山女，而通之於台桑？</p>
<p>闵妃匹合，厥身是继。</p>
<p>胡维嗜不同味，而快鼌饱？</p>
<p>启代益作后，卒然离蠥。</p>
<p>何启惟忧，而能拘是达？</p>
<p>皆归射鞫，而无害厥躬。</p>
<p>何后益作革，而禹播降？</p>
<p>启棘宾商，《九辨》《九歌》。</p>
<p>何勤子屠母，而死分竟地？</p>
<p>帝降夷羿，革孽夏民。</p>
<p>胡射夫河伯，而妻彼雒嫔？</p>
<p>冯珧利决，封豨是射。</p>
<p>何献蒸肉之膏，而后帝不若？</p>
<p>浞娶纯狐，眩妻爰谋。</p>
<p>何羿之射革，而交吞揆之？</p>
<p>阻穷西征，岩何越焉？</p>
<p>化而为黄熊，巫何活焉？</p>
<p>咸播秬黍，莆雚是营。</p>
<p>何由并投，而鲧疾修盈？</p>
<p>白蜺婴茀，胡为此堂？</p>
<p>安得夫良药，不能固臧？</p>
<p>天式从横，阳离爰死。</p>
<p>大鸟何鸣，夫焉丧厥体？</p>
<p>蓱号起雨，何以兴之？</p>
<p>撰体协胁，鹿何膺之？</p>
<p>鳌戴山抃，何以安之？</p>
<p>释舟陵行，何之迁之？</p>
<p>惟浇在户，何求于嫂？</p>
<p>何少康逐犬，而颠陨厥首？</p>
<p>女歧缝裳，而馆同爰止。</p>
<p>何颠易厥首，而亲以逢殆？</p>
<p>汤谋易旅，何以厚之？</p>
<p>覆舟斟寻，何道取之？</p>
<p>桀伐蒙山，何所得焉？</p>
<p>妺嬉何肆，汤何殛焉？</p>
<p>舜闵在家，父何以鳏？</p>
<p>尧不姚告，二女何亲？</p>
<p>厥萌在初，何所亿焉？</p>
<p>璜台十成，谁所极焉？</p>
<p>登立为帝，孰道尚之？</p>
<p>女娲有体，孰制匠之？</p>
<p>舜服厥弟，终然为害。</p>
<p>何肆犬豕，而厥身不危败？</p>
<p>吴获迄古，南岳是止。</p>
<p>孰期去斯，得两男子？</p>
<p>缘鹄饰玉，后帝是飨。</p>
<p>何承谋夏桀，终以灭丧？</p>
<p>帝乃降观，下逢伊挚。</p>
<p>何条放致罚，而黎服大说？</p>
<p>简狄在台，喾何宜？</p>
<p>玄鸟致贻，女何喜？</p>
<p>该秉季德，厥父是臧。</p>
<p>胡终弊于有扈，牧夫牛羊？</p>
<p>干协时舞，何以怀之？</p>
<p>平胁曼肤，何以肥之？</p>
<p>有扈牧竖，云何而逢？</p>
<p>击床先出，其命何从？</p>
<p>恒秉季德，焉得夫朴牛？</p>
<p>何往营班禄，不但还来？</p>
<p>昏微循迹，有狄不宁。</p>
<p>何繁鸟萃棘，负子肆情？</p>
<p>眩弟并淫，危害厥兄。</p>
<p>何变化以作诈，而后嗣逢长？</p>
<p>成汤东巡，有莘爰极。</p>
<p>何乞彼小臣，而吉妃是得？</p>
<p>水滨之木，得彼小子。</p>
<p>夫何恶之，媵有莘之妇？</p>
<p>汤出重泉，夫何辠尤？</p>
<p>不胜心伐帝，夫谁使挑之？</p>
<p>会朝争盟，何践吾期？</p>
<p>苍鸟群飞，孰使萃之？</p>
<p>列击纣躬，叔旦不嘉。</p>
<p>何亲揆发足，周之命以咨嗟？</p>
<p>授殷天下，其位安施？</p>
<p>反成乃亡，其罪伊何？</p>
<p>争遣伐器，何以行之？</p>
<p>并驱击翼，何以将之？</p>
<p>昭后成游，南土爰底。</p>
<p>厥利惟何，逢彼白雉？</p>
<p>穆王巧梅，夫何为周流？</p>
<p>环理天下，夫何索求？</p>
<p>妖夫曳炫，何号于市？</p>
<p>周幽谁诛？焉得夫褒姒？</p>
<p>天命反侧，何罚何佑？</p>
<p>齐桓九会，卒然身杀。</p>
<p>彼王纣之躬，孰使乱惑？</p>
<p>何恶辅弼，谗谄是服？</p>
<p>比干何逆，而抑沈之？</p>
<p>雷开阿顺，而赐封之？</p>
<p>何圣人之一德，卒其异方？</p>
<p>梅伯受醢，箕子详狂？</p>
<p>稷维元子，帝何竺之？</p>
<p>投之于冰上，鸟何燠之？</p>
<p>何冯弓挟矢，殊能将之？</p>
<p>既惊帝切激，何逢长之？</p>
<p>伯昌号衰，秉鞭作牧。</p>
<p>何令彻彼岐社，命有殷国？</p>
<p>迁藏就岐，何能依？</p>
<p>殷有惑妇，何所讥？</p>
<p>受赐兹醢，西伯上告。</p>
<p>何亲就上帝罚，殷之命以不救？</p>
<p>师望在肆，昌何识？</p>
<p>鼓刀扬声，后何喜？</p>
<p>武发杀殷，何所悒？</p>
<p>载尸集战，何所急？</p>
<p>伯林雉经，维其何故？</p>
<p>何感天抑墬，夫谁畏惧？</p>
<p>皇天集命，惟何戒之？</p>
<p>受礼天下，又使至代之？</p>
<p>初汤臣挚，后兹承辅。</p>
<p>何卒官汤，尊食宗绪？</p>
<p>勋阖梦生，少离散亡。</p>
<p>何壮武历，能流厥严？</p>
<p>彭铿斟雉，帝何飨？</p>
<p>受寿永多，夫何久长？</p>
<p>中央共牧，后何怒？</p>
<p>蜂蛾微命，力何固？</p>
<p>惊女采薇，鹿何佑？</p>
<p>北至回水，萃何喜？</p>
<p>兄有噬犬，弟何欲？</p>
<p>易之以百两，卒无禄？</p>
<p>薄暮雷电，归何忧？</p>
<p>厥严不奉，帝何求？</p>
<p>伏匿穴处，爰何云？</p>
<p>荆勋作师，夫何长？</p>
<p>悟过改更，我又何言？</p>
<p>吴光争国，久余是胜。</p>
<p>何环穿自闾社丘陵，爰出子文？</p>
<p>吾告堵敖以不长。</p>
<p>何试上自予，忠名弥彰？</p>
<h2 id="九章">九章</h2>
<p>惜诵</p>
<p>　　惜诵以致愍兮，发愤以抒情。</p>
<p>　　所作忠而言之兮，指苍天以为正。</p>
<p>　　令五帝使折中兮，戒六神与向服。</p>
<p>　　俾山川以备御兮，命咎繇使听直。</p>
<p>　　竭忠诚而事君兮，反离群而赘肬。</p>
<p>　　忘儇媚以背众兮，待明君其知之。</p>
<p>　　言与行其可迹兮，情与貌其不变。</p>
<p>　　故相臣莫若君兮，所以证之不远。</p>
<p>　　吾谊先君而后身兮，羌众人之所仇也。</p>
<p>　　专惟君而无他兮，又众兆之所雠也。</p>
<p>　　壹心而不豫兮，羌无可保也。</p>
<p>　　疾亲君而无他兮，有招祸之道也。</p>
<p>　　思君其莫我忠兮，忽忘身之贱贫。</p>
<p>　　事君而不贰兮，迷不知宠之门。</p>
<p>　　患何罪以遇罚兮，亦非余之所志也。</p>
<p>　　行不群以巅越兮，又众兆之所咍也。</p>
<p>　　纷逢尤以离谤兮，謇不可释也。</p>
<p>　　情沉抑而不达兮，又蔽而莫之白也。</p>
<p>　　心郁邑余侘傺兮，又莫察余之中情。</p>
<p>　　固烦言不可结而诒兮，愿陈志而无路。</p>
<p>　　退静默而莫余知兮，进号呼又莫吾闻。</p>
<p>　　申侘傺之烦惑兮，中闷瞀之忳忳。</p>
<p>　　昔余梦登天兮，魂中道而无杭。</p>
<p>　　吾使厉神占之兮，曰有志极而无旁。</p>
<p>　　终危独以离异兮，曰君可思而不可恃。</p>
<p>　　故众口其铄金兮，初若是而逢殆。</p>
<p>　　惩于羹者而吹齑兮，何不变此志也？</p>
<p>　　欲释阶而登天兮，犹有曩之态也。</p>
<p>　　众骇遽以离心兮，又何以为此伴也？</p>
<p>　　同极而异路兮，又何以为此援也？</p>
<p>　　晋申生之孝子兮，父信谗而不好。</p>
<p>　　行婞直而不豫兮，鲧功用而不就。</p>
<p>　　吾闻作忠以造怨兮，忽谓之过言。</p>
<p>　　九折臂而成医兮，吾至今而知其信然。</p>
<p>　　矰弋机而在上兮，罻罗张而在下。</p>
<p>　　设张辟以娱君兮，愿侧身而无所。</p>
<p>　　欲儃徊以干傺兮，恐重患而离尤。</p>
<p>　　欲高飞而远集兮，君罔谓汝何之？</p>
<p>　　欲横奔而失路兮，盖志坚而不忍。</p>
<p>　　背膺牉以交痛兮，心郁结而纡轸。</p>
<p>　　擣木兰以矫蕙兮，糳申椒以为粮。</p>
<p>　　播江离与滋菊兮，愿春日以为糗芳。</p>
<p>　　恐情质之不信兮，故重著以自明。</p>
<p>　　矫兹媚以私处兮，愿曾思而远身。</p>
<p>涉江</p>
<p>　　余幼好此奇服兮，年既老而不衰。</p>
<p>　　带长铗之陆离兮，冠切云之崔嵬，</p>
<p>　　被明月兮佩宝璐。</p>
<p>　　世混浊而莫余知兮，吾方高驰而不顾。</p>
<p>　　驾青虬兮骖白螭，吾与重华游兮瑶之圃。</p>
<p>　　登昆仑兮食玉英，与天地兮同寿，</p>
<p>　　与日月兮同光。</p>
<p>　　哀南夷之莫吾知兮，旦余济乎江湘。</p>
<p>　　乘鄂渚而反顾兮，欸秋冬之绪风。</p>
<p>　　步余马兮山皋，邸余车兮方林。</p>
<p>　　乘舲船余上沅兮，齐吴榜以击汰。</p>
<p>　　船容与而不进兮，淹回水而疑滞。</p>
<p>　　朝发枉渚兮，夕宿辰阳。</p>
<p>　　苟余心其端直兮，虽僻远之何伤。</p>
<p>　　入溆浦余儃徊兮，迷不知吾所如。</p>
<p>　　深林杳以冥冥兮，乃猿狖之所居。</p>
<p>　　山峻高以蔽日兮，下幽晦以多雨。</p>
<p>　　霰雪纷其无垠兮，云霏霏而承宇。</p>
<p>　　哀吾生之无乐兮，幽独处乎山中。</p>
<p>　　吾不能变心而从俗兮，固将愁苦而终穷。</p>
<p>　　接舆髡首兮，桑扈臝行。</p>
<p>　　忠不必用兮，贤不必以。</p>
<p>　　伍子逢殃兮，比干菹醢。</p>
<p>　　与前世而皆然兮，吾又何怨乎今之人！</p>
<p>　　余将董道而不豫兮，固将重昏而终身！</p>
<p>　　乱曰：鸾鸟凤皇，日以远兮。</p>
<p>　　燕雀乌鹊，巢堂坛兮。</p>
<p>　　露申辛夷，死林薄兮。</p>
<p>　　腥臊并御，芳不得薄兮。</p>
<p>　　阴阳易位，时不当兮。</p>
<p>　　怀信侘傺，忽乎吾将行兮！</p>
<p>哀郢</p>
<p>　　皇天之不纯命兮，何百姓之震愆？</p>
<p>　　民离散而相失兮，方仲春而东迁。</p>
<p>　　去故乡而就远兮，遵江夏以流亡。</p>
<p>　　出国门而轸怀兮，甲之鼂吾以行。</p>
<p>　　发郢都而去闾兮，怊荒忽其焉极？</p>
<p>　　楫齐扬以容与兮，哀见君而不再得。</p>
<p>　　望长楸而太息兮，涕淫淫其若霰。</p>
<p>　　过夏首而西浮兮，顾龙门而不见。</p>
<p>　　心婵媛而伤怀兮，眇不知其所蹠。</p>
<p>　　顺风波以从流兮，焉洋洋而为客。</p>
<p>　　凌阳侯之汜滥兮，忽翱翔之焉薄。</p>
<p>　　心絓结而不解兮，思蹇产而不释。</p>
<p>　　将运舟而下浮兮，上洞庭而下江。</p>
<p>　　去终古之所居兮，今逍遥而来东。</p>
<p>　　羌灵魂之欲归兮，何须臾而忘反。</p>
<p>　　背夏浦而西思兮，哀故都之日远。</p>
<p>　　登大坟以远望兮，聊以舒吾忧心。</p>
<p>　　哀州土之平乐兮，悲江介之遗风。</p>
<p>　　当陵阳之焉至兮，淼南渡之焉如？</p>
<p>　　曾不知夏之为丘兮，孰两东门之可芜？</p>
<p>　　心不怡之长久兮，忧与愁其相接。</p>
<p>　　惟郢路之辽远兮，江与夏之不可涉。</p>
<p>　　忽若去不信兮，至今九年而不复。</p>
<p>　　惨郁郁而不通兮，蹇侘傺而含慼。</p>
<p>　　外承欢之汋约兮，谌荏弱而难持。</p>
<p>　　忠湛湛而愿进兮，妒被离而鄣之。</p>
<p>　　尧舜之抗行兮，瞭杳杳而薄天。</p>
<p>　　众谗人之嫉妒兮，被以不慈之伪名。</p>
<p>　　憎愠惀之修美兮，好夫人之慷慨。</p>
<p>　　众踥蹀而日进兮，美超远而逾迈。</p>
<p>　　乱曰：</p>
<p>　　曼余目以流观兮，冀一反之何时？</p>
<p>　　鸟飞反故乡兮，狐死必首丘。</p>
<p>　　信非吾罪而弃逐兮，何日夜而忘之？</p>
<p>抽思</p>
<p>　　心郁郁之忧思兮，独永叹乎增伤。</p>
<p>　　思蹇产之不释兮，曼遭夜之方长。</p>
<p>　　悲秋风之动容兮，何回极之浮浮。</p>
<p>　　数惟荪之多怒兮，伤余心之忧忧。</p>
<p>　　愿摇起而横奔兮，览民尤以自镇。</p>
<p>　　结微情以陈词兮，矫以遗夫美人。</p>
<p>　　昔君与我诚言兮，曰黄昏以为期。</p>
<p>　　羌中道而回畔兮，反既有此他志。</p>
<p>　　憍吾以其美好兮，览余以其修姱。</p>
<p>　　与余言而不信兮，盖为余而造怒。</p>
<p>　　愿承閒而自察兮，心震悼而不敢。</p>
<p>　　悲夷犹而冀进兮，心怛伤之憺憺。</p>
<p>　　兹历情以陈辞兮，荪详聋而不闻。</p>
<p>　　固切人之不媚兮，众果以我为患。</p>
<p>　　初吾所陈之耿著兮，岂至今其庸亡？</p>
<p>　　何独乐斯之謇謇兮？愿荪美之可光。</p>
<p>　　望三王以为像兮，指彭咸以为仪。</p>
<p>　　夫何极而不至兮，故远闻而难亏。</p>
<p>　　善不由外来兮，名不可以虚作。</p>
<p>　　孰无施而有报兮，孰不实而有获？</p>
<p>　　少歌曰：</p>
<p>　　与美人抽思兮，并日夜而无正。</p>
<p>　　憍吾以其美好兮，敖朕辞而不听。</p>
<p>　　倡曰：有鸟自南兮，来集汉北。</p>
<p>　　好姱佳丽兮，牉独处此异域。</p>
<p>　　惸茕独而不群兮，又无良媒在其侧。</p>
<p>　　道卓远而日忘兮，愿自申而不得。</p>
<p>　　望北山而流涕兮，临流水而太息。</p>
<p>　　望孟夏之短夜兮，何晦明之若岁？</p>
<p>　　惟郢路之辽远兮，魂一夕而九逝。</p>
<p>　　曾不知路之曲直兮，南指月与列星。</p>
<p>　　愿径逝而未得兮，魂识路之营营。</p>
<p>　　何灵魂之信直兮，人之心不与吾心同！</p>
<p>　　理弱而媒不通兮，尚不知余之从容。</p>
<p>　　乱曰：</p>
<p>　　长濑湍流，溯江潭兮。</p>
<p>　　狂顾南行，聊以娱心兮。</p>
<p>　　轸石崴嵬，蹇吾愿兮。</p>
<p>　　超回志度，行隐进兮。</p>
<p>　　低徊夷犹，宿北姑兮。</p>
<p>　　烦冤瞀容，实沛徂兮。</p>
<p>　　愁叹苦神，灵遥思兮。</p>
<p>　　路远处幽，又无行媒兮。</p>
<p>　　道思作颂，聊以自救兮。</p>
<p>　　忧心不遂，斯言谁告兮。</p>
<p>怀沙</p>
<p>　　滔滔孟夏兮，草木莽莽。</p>
<p>　　伤怀永哀兮，汩徂南土。</p>
<p>　　眴兮杳杳，孔静幽默。</p>
<p>　　郁结纡轸兮，离慜而长鞠。</p>
<p>　　抚情效志兮，冤屈而自抑。</p>
<p>　　刓方以为圜兮，常度未替。</p>
<p>　　易初本迪兮，君子所鄙。</p>
<p>　　章画志墨兮，前图未改。</p>
<p>　　内厚质正兮，大人所盛。</p>
<p>　　巧倕不斲兮，孰察其拨正。</p>
<p>　　玄文处幽兮，矇瞍谓之不章；</p>
<p>　　离娄微睇兮，瞽以为无明。</p>
<p>　　变白以为黑兮，倒上以为下。</p>
<p>　　凤皇在笯兮，鸡鹜翔舞。</p>
<p>　　同糅玉石兮，一概而相量。</p>
<p>　　夫惟党人之鄙固兮，羌不知余之所臧。</p>
<p>　　任重载盛兮，陷滞而不济。</p>
<p>　　怀瑾握瑜兮，穷不知所示。</p>
<p>　　邑犬之群吠兮，吠所怪也。</p>
<p>　　非俊疑杰兮，固庸态也。</p>
<p>　　文质疏内兮，众不知余之异采。</p>
<p>　　材朴委积兮，莫知余之所有。</p>
<p>　　重仁袭义兮，谨厚以为丰。</p>
<p>　　重华不可遌兮，孰知余之从容！</p>
<p>　　古固有不并兮，岂知其何故也？</p>
<p>　　汤禹久远兮，邈而不可慕也？</p>
<p>　　惩违改忿兮，抑心而自强。</p>
<p>　　离慜而不迁兮，愿志之有像。</p>
<p>　　进路北次兮，日昧昧其将暮。</p>
<p>　　舒忧娱哀兮，限之以大故。</p>
<p>　　乱曰：</p>
<p>　　浩浩沅湘，分流汩兮。</p>
<p>　　修路幽蔽，道远忽兮。</p>
<p>　　怀质抱情，独无匹兮。</p>
<p>　　伯乐既没，骥焉程兮。</p>
<p>　　民生禀命，各有所错兮。</p>
<p>　　定心广志，余何所畏惧兮？</p>
<p>　　曾伤爰哀，永叹喟兮。</p>
<p>　　世浑浊莫吾知，人心不可谓兮。</p>
<p>　　知死不可让，愿勿爱兮。</p>
<p>　　明告君子，吾将以为类兮。</p>
<p>思美人</p>
<p>　　思美人兮，揽涕而竚眙。</p>
<p>　　媒绝路阻兮，言不可结而诒。</p>
<p>　　蹇蹇之烦冤兮，陷滞而不发。</p>
<p>　　申旦以舒中情兮，志沉菀而莫达。</p>
<p>　　愿寄言于浮云兮，遇丰隆而不将。</p>
<p>　　因归鸟而致辞兮，羌迅高而难当。</p>
<p>　　高辛之灵盛兮，遭玄鸟而致诒。</p>
<p>　　欲变节以从俗兮，媿易初而屈志。</p>
<p>　　独历年而离愍兮，羌凭心犹未化。</p>
<p>　　宁隐闵而寿考兮，何变易之可为！</p>
<p>　　知前辙之不遂兮，未改此度。</p>
<p>　　车既覆而马颠兮，蹇独怀此异路。</p>
<p>　　勒骐骥而更驾兮，造父为我操之，</p>
<p>　　迁逡次而勿驱兮，聊假日以须是时。</p>
<p>　　指嶓冢之西隈兮，与纁黄以为期。</p>
<p>　　开春发岁兮，白日出之悠悠。</p>
<p>　　吾将荡志而愉乐兮，遵江夏以娱忧。</p>
<p>　　揽大薄之芳茝兮，搴长洲之宿莽。</p>
<p>　　惜吾不及古人兮，吾谁与玩此芳草？</p>
<p>　　解萹薄与杂菜兮，备以为交佩。</p>
<p>　　佩缤纷以缭转兮，遂萎绝而离异。</p>
<p>　　吾且儃徊以娱忧兮，观南人之变态。</p>
<p>　　窃快在中心兮，扬厥凭而不竢。</p>
<p>　　芳与泽其杂糅兮，羌芳华自中出。</p>
<p>　　纷郁郁其远蒸兮，满内而外扬。</p>
<p>　　情与质信可保兮，羌居蔽而闻章。</p>
<p>　　令薜荔以为理兮，惮举趾而缘木。</p>
<p>　　因芙蓉而为媒兮，惮褰裳而濡足。</p>
<p>　　登高吾不说兮，入下吾不能。</p>
<p>　　固朕形之不服兮，然容与而狐疑。</p>
<p>　　广遂前画兮，未改此度也。</p>
<p>　　命则处幽吾将罢兮，愿及白日之未暮也。</p>
<p>　　独茕茕而南行兮，思彭咸之故也。</p>
<p>惜往日</p>
<p>　　惜往日之曾信兮，受命诏以昭时。</p>
<p>　　奉先功以照下兮，明法度之嫌疑。</p>
<p>　　国富强而法立兮，属贞臣而日竢。</p>
<p>　　秘密事之载心兮，虽过失犹弗治。</p>
<p>　　心纯庞而不泄兮，遭谗人而嫉之。</p>
<p>　　君含怒而待臣兮，不清澈其然否。</p>
<p>　　蔽晦君之聪明兮，虚惑误又以欺。</p>
<p>　　弗参验以考实兮，远迁臣而弗思。</p>
<p>　　信谗谀之浑浊兮，盛气志而过之。</p>
<p>　　何贞臣之无罪兮，被离谤而见尤。</p>
<p>　　惭光景之诚信兮，身幽隐而备之。</p>
<p>　　临沅湘之玄渊兮，遂自忍而沉流。</p>
<p>　　卒没身而绝名兮，惜壅君之不昭。</p>
<p>　　君无度而弗察兮，使芳草为薮幽。</p>
<p>　　焉舒情而抽信兮，恬死亡而不聊。</p>
<p>　　独障壅而弊隐兮，使贞臣为无由。</p>
<p>　　闻百里之为虏兮，伊尹烹于庖厨。</p>
<p>　　吕望屠于朝歌兮，宁戚歌而饭牛。</p>
<p>　　不逢汤武与桓缪兮，世孰云而知之。</p>
<p>　　吴信谗而弗味兮，子胥死而后忧。</p>
<p>　　介子忠而立枯兮，文君寤而追求。</p>
<p>　　封介山而为之禁兮，报大德之优游。</p>
<p>　　思久故之亲身兮，因缟素而哭之。</p>
<p>　　或忠信而死节兮，或訑谩而不疑。</p>
<p>　　弗省察而按实兮，听谗人之虚辞。</p>
<p>　　芳与泽其杂糅兮，孰申旦而别之？</p>
<p>　　何芳草之早殀兮，微霜降而下戒。</p>
<p>　　谅聪不明而蔽壅兮，使谗谀而日得。</p>
<p>　　自前世之嫉贤兮，谓蕙若其不可佩。</p>
<p>　　妒佳冶之芬芳兮，嫫母姣而自好。</p>
<p>　　虽有西施之美容兮，谗妒入以自代。</p>
<p>　　愿陈情以白行兮，得罪过之不意。</p>
<p>　　情冤见之日明兮，如列宿之错置。</p>
<p>　　乘骐骥而驰骋兮，无辔衔而自载；</p>
<p>　　乘泛泭以下流兮，无舟楫而自备。</p>
<p>　　背法度而心治兮，辟与此其无异。</p>
<p>　　宁溘死而流亡兮，恐祸殃之有再。</p>
<p>　　不毕辞而赴渊兮，惜壅君之不识。</p>
<p>橘颂</p>
<p>　　后皇嘉树，橘徕服兮。</p>
<p>　　受命不迁，生南国兮。</p>
<p>　　深固难徙，更壹志兮。</p>
<p>　　绿叶素荣，纷其可喜兮。</p>
<p>　　曾枝剡棘，圆果抟兮。</p>
<p>　　青黄杂糅，文章烂兮。</p>
<p>　　精色内白，类任道兮。</p>
<p>　　纷緼宜修，姱而不丑兮。</p>
<p>　　嗟尔幼志，有以异兮。</p>
<p>　　独立不迁，岂不可喜兮？</p>
<p>　　深固难徙，廓其无求兮。</p>
<p>　　苏世独立，横而不流兮。</p>
<p>　　闭心自慎，终不失过兮。</p>
<p>　　秉德无私，参天地兮。</p>
<p>　　愿岁并谢，与长友兮。</p>
<p>　　淑离不淫，梗其有理兮。</p>
<p>　　年岁虽少，可师长兮。</p>
<p>　　行比伯夷，置以为像兮。</p>
<p>悲回风</p>
<p>　　悲回风之摇蕙兮，心冤结而内伤。</p>
<p>　　物有微而陨性兮，声有隐而先倡。</p>
<p>　　夫何彭咸之造思兮，暨志介而不忘！</p>
<p>　　万变其情岂可盖兮，孰虚伪之可长？</p>
<p>　　鸟兽鸣以号群兮，草苴比而不芳。</p>
<p>　　鱼葺鳞以自别兮，蛟龙隐其文章。</p>
<p>　　故荼荠不同亩兮，兰茝幽而独芳。</p>
<p>　　惟佳人之永都兮，更统世以自贶。</p>
<p>　　眇远志之所及兮，怜浮云之相羊。</p>
<p>　　介眇志之所惑兮，窃赋诗之所明。</p>
<p>　　惟佳人之独怀兮，折若椒以自处。</p>
<p>　　曾歔欷之嗟嗟兮，独隐伏而思虑。</p>
<p>　　涕泣交而凄凄兮，思不眠以至曙。</p>
<p>　　终长夜之曼曼兮，掩此哀而不去。</p>
<p>　　寤从容以周流兮，聊逍遥以自恃。</p>
<p>　　伤太息之愍怜兮，气于邑而不可止。</p>
<p>　　糺思心以为纕兮，编愁苦以为膺。</p>
<p>　　折若木以弊光兮，随飘风之所仍。</p>
<p>　　存彷佛而不见兮，心踊跃其若汤。</p>
<p>　　抚珮衽以案志兮，超惘惘而遂行。</p>
<p>　　岁曶曶其若颓兮，时亦冉冉而将至。</p>
<p>　　薠蘅槁而节离兮，芳以歇而不比。</p>
<p>　　怜思心之不可惩兮，证此言之不可聊。</p>
<p>　　宁溘死而流亡兮，不忍此心之常愁。</p>
<p>　　孤子吟而抆泪兮，放子出而不还。</p>
<p>　　孰能思而不隐兮，照彭咸之所闻。</p>
<p>　　登石峦以远望兮，路眇眇之默默。</p>
<p>　　入景响之无应兮，闻省想而不可得。</p>
<p>　　愁郁郁之无快兮，居戚戚而不可解。</p>
<p>　　心鞿羁而不开兮，气缭转而自缔。</p>
<p>　　穆眇眇之无垠兮，莽芒芒之无仪。</p>
<p>　　声有隐而相感兮，物有纯而不可为。</p>
<p>　　邈漫漫之不可量兮，缥绵绵之不可纡。</p>
<p>　　愁悄悄之常悲兮，翩冥冥之不可娱。</p>
<p>　　凌大波而流风兮，讬彭咸之所居。</p>
<p>　　上高岩之峭岸兮，处雌蜺之标颠。</p>
<p>　　据青冥而摅虹兮，遂儵忽而扪天。</p>
<p>　　吸湛露之浮源兮，漱凝霜之雰雰。</p>
<p>　　依风穴以自息兮，忽倾寤以婵媛。</p>
<p>　　冯昆仑以澂雾兮，隐渂山以清江。</p>
<p>　　惮涌湍之礚礚兮，听波声之汹汹。</p>
<p>　　纷容容之无经兮，罔芒芒之无纪。</p>
<p>　　轧洋洋之无从兮，驰委移之焉止？</p>
<p>　　漂翻翻其上下兮，翼遥遥其左右。</p>
<p>　　氾潏潏其前后兮，伴张驰之信期。</p>
<p>　　观炎气之相仍兮，窥烟液之所积。</p>
<p>　　悲霜雪之俱下兮，听潮水之相击。</p>
<p>　　借光景以往来兮，施黄棘之枉策。</p>
<p>　　求介子之所存兮，见伯夷之放迹。</p>
<p>　　心调度而弗去兮，刻著志之无适。</p>
<p>　　曰吾怨往昔之所冀兮，悼来者之悐悐。</p>
<p>　　浮江淮而入海兮，从子胥而自适。</p>
<p>　　望大河之洲渚兮，悲申徒之抗迹。</p>
<p>　　骤谏君而不听兮，重任石之何益？</p>
<p>　　心絓结而不解兮，思蹇产而不释。</p>
<h2 id="远游">远游</h2>
<p>悲时俗之迫阨兮，愿轻举而远游。</p>
<p>质菲薄而无因兮，焉讬乘而上浮？</p>
<p>遭沈浊而污秽兮，独郁结其谁语！</p>
<p>夜耿耿而不寐兮，魂营营而至曙。</p>
<p>惟天地之无穷兮，哀人生之长勤。</p>
<p>往者余弗及兮，来者吾不闻。</p>
<p>步徙倚而遥思兮，怊惝怳而乖怀。</p>
<p>意荒忽而流荡兮，心愁悽而增悲。</p>
<p>神倏忽而不反兮，形枯槁而独留。</p>
<p>内惟省以操端兮，求正气之所由。</p>
<p>漠虚静以恬愉兮，澹无为而自得。</p>
<p>闻赤松之清尘兮，愿承风乎遗则。</p>
<p>贵真人之休德兮，美往世之登仙；</p>
<p>与化去而不见兮，名声著而日延。</p>
<p>奇傅说之讬辰星兮，羡韩众之得一。</p>
<p>形穆穆以浸远兮，离人群而遁逸。</p>
<p>因气变而遂曾举兮，忽神奔而鬼怪。</p>
<p>时仿佛以遥见兮，精晈晈以往来。</p>
<p>超氛埃而淑邮兮，终不反其故都。</p>
<p>免众患而不惧兮，世莫知其所如。</p>
<p>恐天时之代序兮，耀灵晔而西征。</p>
<p>微霜降而下沦兮，悼芳草之先蘦。</p>
<p>聊仿佯而逍遥兮，永历年而无成。</p>
<p>谁可与玩斯遗芳兮？长向风而舒情。</p>
<p>高阳邈以远兮，余将焉所程？</p>
<p>重曰：</p>
<p>春秋忽其不淹兮，奚久留此故居。</p>
<p>轩辕不可攀援兮，吾将从王乔而娱戏。</p>
<p>餐六气而饮沆瀣兮，漱正阳而含朝霞。</p>
<p>保神明之清澄兮，精气入而麤秽除。</p>
<p>顺凯风以从游兮，至南巢而壹息。</p>
<p>见王子而宿之兮，审壹气之和德。</p>
<p>曰“道可受兮，不可传；</p>
<p>其小无内兮，其大无垠。</p>
<p>毋滑而魂兮，彼将自然；</p>
<p>壹气孔神兮，于中夜存。</p>
<p>虚以待之存，无为之先；</p>
<p>庶类以成兮，此德之门。”</p>
<p>闻至贵而遂徂兮，忽乎吾将行。</p>
<p>仍羽人于丹丘，留不死之旧乡。</p>
<p>朝濯发于汤谷兮，夕晞余身兮九阳。</p>
<p>吸飞泉之微液兮，怀琬琰之华英。</p>
<p>玉色頩以脕颜兮，精醇粹而始壮。</p>
<p>质销铄以汋约兮，神要眇以淫放。</p>
<p>嘉南州之炎德兮，丽桂树之冬荣；</p>
<p>山萧条而无兽兮，野寂漠其无人。</p>
<p>载营魄而登霞兮，掩浮云而上征。</p>
<p>命天阍其开关兮，排阊阖而望予。</p>
<p>召丰隆使先导兮，问太微之所居。</p>
<p>集重阳入帝宫兮，造旬始而观清都。</p>
<p>朝发轫于太仪兮，夕始临乎于微闾。</p>
<p>屯余车之万乘兮，纷容与而并驰。</p>
<p>驾八龙之婉婉兮，载云旗之逶蛇。</p>
<p>建雄虹之采旄兮，五色杂而炫耀。</p>
<p>服偃蹇以低昂兮，骖连蜷以骄骜。</p>
<p>骑胶葛以杂乱兮，斑漫衍而方行。</p>
<p>撰余辔而正策兮，吾将过乎句芒。</p>
<p>历太皓以右转兮，前飞廉以启路。</p>
<p>阳杲杲其未光兮，凌天地以径度。</p>
<p>风伯为余先驱兮，氛埃辟而清凉。</p>
<p>凤凰翼其承旂兮，遇蓐收乎西皇。</p>
<p>揽慧星以为旍兮，举斗柄以为麾。</p>
<p>叛陆离其上下兮，游惊雾之流波。</p>
<p>时暧曃其曭莽兮，召玄武而奔属。</p>
<p>后文昌使掌行兮，选署众神以并轂。</p>
<p>路漫漫其修远兮，徐弭节而高厉。</p>
<p>左雨师使径侍兮，右雷公以为卫。</p>
<p>欲度世以忘归兮，意姿睢以抯挢。</p>
<p>内欣欣而自美兮，聊媮娱以淫乐。</p>
<p>涉青云以汎滥游兮，忽临睨夫旧乡。</p>
<p>仆夫怀余心悲兮，边马顾而不行。</p>
<p>思旧故以想象兮，长太息而掩涕。</p>
<p>汜容与而遐举兮，聊抑志而自弭。</p>
<p>指炎神而直驰兮，吾将往乎南疑。</p>
<p>览方外之荒忽兮，沛罔瀁而自浮。</p>
<p>祝融戒而跸御兮，腾告鸾鸟迎宓妃。</p>
<p>张咸池奏承云兮，二女御九韶歌。</p>
<p>使湘灵鼓瑟兮，令海若舞冯夷。</p>
<p>玄螭虫象并出进兮，形蟉虯而逶蛇。</p>
<p>雌蜺便娟以增挠兮，鸾鸟轩翥而翔飞。</p>
<p>音乐博衍无终极兮，焉乃逝以徘徊。</p>
<p>舒并节以驰骛兮，逴绝垠乎寒门。</p>
<p>轶迅风于清源兮，从颛顼乎增冰。</p>
<p>历玄冥以邪径兮，乘间维以反顾。</p>
<p>召黔赢而见之兮，为余先乎平路。</p>
<p>经营四方兮，周流六漠。</p>
<p>上至列缺兮，降望大壑。</p>
<p>下峥嵘而无地兮，上寥廓而无天。</p>
<p>视倏忽而无见兮，听惝恍而无闻。</p>
<p>超无为以至清兮，与泰初而为邻。</p>
<h2 id="卜居">卜居</h2>
<p>屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”</p>
<p>　　屈原曰：“吾宁悃悃款款，朴以忠乎，将送往劳来，斯无穷乎？</p>
<p>　　“宁诛锄草茅以力耕乎，将游大人以成名乎？宁正言不讳以危身乎，将从俗富贵以媮生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？</p>
<p>　　“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？</p>
<p>　　“此孰吉孰凶？何去何从？</p>
<p>　　“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”</p>
<p>　　詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。”</p>
<h2 id="渔父">渔父</h2>
<p>　屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”</p>
<p>　　渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”</p>
<p>　　屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎？”</p>
<p>　　渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。</p>
<h2 id="招魂">招魂</h2>
<p>朕幼清以廉洁兮，身服义而未沫。</p>
<p>主此盛德兮，牵于俗而芜秽。</p>
<p>上无所考此盛德兮，长离殃而愁苦。</p>
<p>帝告巫阳曰：“有人在下，我欲辅之。</p>
<p>魂魄离散，汝筮予之。”</p>
<p>巫阳对曰：“掌梦！</p>
<p>上帝其难从；若必筮予之，</p>
<p>恐后之谢，不能复用。”</p>
<p>巫阳焉乃下招曰：</p>
<p>魂兮归来！去君之恒干，</p>
<p>何为四方些？舍君之乐处，</p>
<p>而离彼不祥些！</p>
<p>魂兮归来！东方不可以讬些。</p>
<p>长人千仞，惟魂是索些。</p>
<p>十日代出，流金铄石些。</p>
<p>彼皆习之，魂往必释些。</p>
<p>归来兮！不可以讬些。</p>
<p>魂兮归来！南方不可以止些。</p>
<p>雕题黑齿，得人肉以祀，以其骨为醢些。</p>
<p>蝮蛇蓁蓁，封狐千里些。</p>
<p>雄虺九首，往来倏忽，吞人以益其心些。</p>
<p>归来兮！不可久淫些。</p>
<p>魂兮归来！西方之害，流沙千里些。</p>
<p>旋入雷渊，爢散而不可止些。</p>
<p>幸而得脱，其外旷宇些。</p>
<p>赤蚁若象，玄蜂若壶些。</p>
<p>五谷不生，丛菅是食些。</p>
<p>其土烂人，求水无所得些。</p>
<p>彷徉无所倚，广大无所极些。</p>
<p>归来兮！恐自遗贼些。</p>
<p>魂兮归来！北方不可以止些。</p>
<p>增冰峨峨，飞雪千里些。</p>
<p>归来兮！不可以久些。</p>
<p>魂兮归来！君无上天些。</p>
<p>虎豹九关，啄害下人些。</p>
<p>一夫九首，拔木九千些。</p>
<p>豺狼从目，往来侁侁些。</p>
<p>悬人以嬉，投之深渊些。</p>
<p>致命于帝，然后得瞑些。</p>
<p>归来！往恐危身些。</p>
<p>魂兮归来！君无下此幽都些。</p>
<p>土伯九约，其角觺觺些。</p>
<p>敦脄血拇，逐人伂駓駓些。</p>
<p>参目虎首，其身若牛些。</p>
<p>此皆甘人，归来！恐自遗灾些。</p>
<p>魂兮归来！入修门些。</p>
<p>工祝招君，背行先些。</p>
<p>秦篝齐缕，郑绵络些。</p>
<p>招具该备，永啸呼些。</p>
<p>魂兮归来！反故居些。</p>
<p>天地四方，多贼奸些。</p>
<p>像设君室，静闲安些。</p>
<p>高堂邃宇，槛层轩些。</p>
<p>层台累榭，临高山些。</p>
<p>网户朱缀，刻方连些。</p>
<p>冬有穾厦，夏室寒些。</p>
<p>川谷径复，流潺湲些。</p>
<p>光风转蕙，氾崇兰些。</p>
<p>经堂入奥，朱尘筵些。</p>
<p>砥室翠翘，挂曲琼些。</p>
<p>翡翠珠被，烂齐光些。</p>
<p>蒻阿拂壁，罗帱张些。</p>
<p>纂组绮缟，结琦璜些。</p>
<p>室中之观，多珍怪些。</p>
<p>兰膏明烛，华容备些。</p>
<p>二八侍宿，射递代些。</p>
<p>九侯淑女，多迅众些。</p>
<p>盛鬋不同制，实满宫些。</p>
<p>容态好比，顺弥代些。</p>
<p>弱颜固植，謇其有意些。</p>
<p>姱容修态，絚洞房些。</p>
<p>蛾眉曼睩，目腾光些。</p>
<p>靡颜腻理，遗视矊些。</p>
<p>离榭修幕，侍君之闲些。</p>
<p>翡帷翠帐，饰高堂些。</p>
<p>红壁沙版，玄玉梁些。</p>
<p>仰观刻桷，画龙蛇些。</p>
<p>坐堂伏槛，临曲池些。</p>
<p>芙蓉始发，杂芰荷些。</p>
<p>紫茎屏风，文缘波些。</p>
<p>文异豹饰，侍陂陁些。</p>
<p>轩辌既低，步骑罗些。</p>
<p>兰薄户树，琼木篱些。</p>
<p>魂兮归来！何远为些？</p>
<p>室家遂宗，食多方些。</p>
<p>稻粢穱麦，挐黄梁些。</p>
<p>大苦醎酸，辛甘行些。</p>
<p>肥牛之腱，臑若芳些。</p>
<p>和酸若苦，陈吴羹些。</p>
<p>胹鳖炮羔，有柘浆些。</p>
<p>鹄酸臇凫，煎鸿鸧些。</p>
<p>露鸡臛蠵，厉而不爽些。</p>
<p>粔籹蜜饵，有餦餭些。</p>
<p>瑶浆蜜勺，实羽觞些。</p>
<p>挫糟冻饮，酎清凉些。</p>
<p>华酌既陈，有琼浆些。</p>
<p>归来反故室，敬而无妨些。</p>
<p>肴羞未通，女乐罗些。</p>
<p>敶钟按鼓，造新歌些。</p>
<p>《涉江》《采菱》，发《扬荷》些。</p>
<p>美人既醉，朱颜酡些。</p>
<p>嬉光眇视，目曾波些。</p>
<p>被文服纤，丽而不奇些。</p>
<p>长发曼鬋，艳陆离些。</p>
<p>二八齐容，起郑舞些。</p>
<p>衽若交竿，抚案下些。</p>
<p>竽瑟狂会，搷鸣鼓些。</p>
<p>宫庭震惊，发<激楚>些。</p>
<p>吴歈蔡讴，奏大吕些。</p>
<p>士女杂坐，乱而不分些。</p>
<p>放敶组缨，班其相纷些。</p>
<p>郑卫妖玩，来杂陈些。</p>
<p>《激楚》之结，独秀先些。</p>
<p>菎蔽象棋，有六簙些。</p>
<p>分曹并进，遒相迫些。</p>
<p>成枭而牟，呼五白些。</p>
<p>晋制犀比，费白日些。</p>
<p>铿钟摇簴，揳梓瑟些。</p>
<p>娱酒不废，沈日夜些。</p>
<p>兰膏明烛，华灯错些。</p>
<p>结撰至思，兰芳假些。</p>
<p>人有所极，同心赋些。</p>
<p>酎饮尽欢，乐先故些。</p>
<p>魂兮归来！反故居些。</p>
<p>乱曰：</p>
<p>献岁发春兮，汨吾南征。</p>
<p>菉蘋齐叶兮，白芷生。</p>
<p>路贯庐江兮，左长薄。</p>
<p>倚沼畦瀛兮，遥望博。</p>
<p>青骊结驷兮，齐千乘。</p>
<p>悬火延起兮，玄颜烝。</p>
<p>步及骤处兮，诱骋先。</p>
<p>抑骛若通兮，引车右还。</p>
<p>与王趋梦兮，课后先。</p>
<p>君王亲发兮，惮青兕。</p>
<p>朱明承夜兮，时不可以淹。</p>
<p>皋兰被径兮，斯路渐。</p>
<p>湛湛江水兮，上有枫。</p>
<p>目极千里兮，伤春心。</p>
<p>魂兮归来，哀江南！</p>
<h2 id="大招">大招</h2>
<p>青春受谢，白日昭只。</p>
<p>春气奋发，万物遽只。</p>
<p>冥凌浃行，魂无逃只。</p>
<p>魂魄归来！无远遥只。</p>
<p>魂乎归来！无东无西，无南无北只。</p>
<p>东有大海，溺水浟浟只。</p>
<p>螭龙并流，上下悠悠只。</p>
<p>雾雨淫淫，白皓胶只。</p>
<p>魂乎无东！汤谷寂寥只。</p>
<p>魂乎无南！南有炎火千里，蝮蛇蜒只。</p>
<p>山林险隘，虎豹蜿只。</p>
<p>鰅鳙短狐，王虺骞只。</p>
<p>魂乎无南！蜮伤躬只；</p>
<p>魂乎无西！西方流沙，漭洋洋只。</p>
<p>豕首纵目，被发鬤只。</p>
<p>长爪踞牙，诶笑狂只。</p>
<p>魂乎无西！多害伤只。</p>
<p>魂乎无北！北有寒山，趠龙赩只。</p>
<p>代水不可涉，深不可测只。</p>
<p>天白颢颢，寒凝凝只。</p>
<p>魂乎无往！盈北极只。</p>
<p>魂魄归来！闲以静只。</p>
<p>自恣荆楚，安以定只。</p>
<p>逞志究欲，心意安只。</p>
<p>穷身永乐，年寿延只。</p>
<p>魂乎归来！乐不可言只。</p>
<p>五谷六仞，设菰梁只。</p>
<p>鼎臑盈望，和致芳只。</p>
<p>内鸧鸽鹄，味豺羹只。</p>
<p>魂乎归来！恣所尝只。</p>
<p>鲜蠵甘鸡，和楚酪只。</p>
<p>醢豚苦狗，脍苴蒪只。</p>
<p>吴酸蒿蒌，不沾薄只。</p>
<p>魂兮归来！恣所择只。</p>
<p>炙鸹烝凫，煔鹑敶只。</p>
<p>煎鰿膗雀，遽爽存只。</p>
<p>魂乎归来！丽以先只。</p>
<p>四酎并孰，不涩嗌只。</p>
<p>清馨冻饮，不歠役只。</p>
<p>吴醴白蘖，和楚沥只。</p>
<p>魂乎归来！不遽惕只。</p>
<p>代秦郑卫，鸣竽张只。</p>
<p>伏戏《驾辩》，楚《劳商》只。</p>
<p>讴和《扬阿》，赵萧倡只。</p>
<p>魂乎归来！定空桑只。</p>
<p>二八接舞，投诗赋只。</p>
<p>叩钟调磬，娱人乱只。</p>
<p>四上竞气，极声变只。</p>
<p>魂乎归来！听歌譔只。</p>
<p>朱唇皓齿，嫭以姱只。</p>
<p>比德好闲，习以都只。</p>
<p>丰肉微骨，调以娱只。</p>
<p>魂乎归来！安以舒只。</p>
<p>嫮目宜笑，娥眉曼只。</p>
<p>容则秀雅，稚朱颜只。</p>
<p>魂乎归来！静以安只。</p>
<p>姱修滂浩，丽以佳只。</p>
<p>曾颊倚耳，曲眉规只。</p>
<p>滂心绰态，姣丽施只。</p>
<p>小腰秀颈，若鲜卑只。</p>
<p>魂乎归来！思怨移只。</p>
<p>易中利心，以动作只。</p>
<p>粉白黛黑，施芳泽只。</p>
<p>长袂拂面，善留客只。</p>
<p>魂乎归来！以娱昔只。</p>
<p>青色直眉，美目媔只。</p>
<p>靥辅奇牙，宜笑嘕只。</p>
<p>丰肉微骨，体便娟只。</p>
<p>魂乎归来！恣所便只。</p>
<p>夏屋广大，沙堂秀只。</p>
<p>南房小坛，观绝霤只。</p>
<p>曲屋步壛，宜扰畜只。</p>
<p>腾驾步游，猎春囿只。</p>
<p>琼轂错衡，英华假只。</p>
<p>茝兰桂树，郁弥路只。</p>
<p>魂乎归来！恣志虑只。</p>
<p>孔雀盈园，畜鸾皇只！</p>
<p>鵾鸿群晨，杂鶖鸧只。</p>
<p>鸿鹄代游，曼骕驦只。</p>
<p>魂乎归来！凤凰翔只。</p>
<p>曼泽怡面，血气盛只。</p>
<p>永宜厥身，保寿命只。</p>
<p>室家盈廷，爵禄盛只。</p>
<p>魂乎归来！居室定只。</p>
<p>接径千里，出若云只。</p>
<p>三圭重侯，听类神只。</p>
<p>察笃夭隐，孤寡存只。</p>
<p>魂兮归来！正始昆只。</p>
<p>田邑千畛，人阜昌只。</p>
<p>美冒众流，德泽章只。</p>
<p>先威后文，善美明只。</p>
<p>魂乎归来！赏罚当只。</p>
<p>名声若日，照四海只。</p>
<p>德誉配天，万民理只。</p>
<p>北至幽陵，南交阯只。</p>
<p>西薄羊肠，东穷海只。</p>
<p>魂乎归来！尚贤士只。</p>
<p>发政献行，禁苛暴只。</p>
<p>举杰压陛，诛讥罢只。</p>
<p>直赢在位，近禹麾只。</p>
<p>豪杰执政，流泽施只。</p>
<p>魂乎来归！国家为只。</p>
<p>雄雄赫赫，天德明只。</p>
<p>三公穆穆，登降堂只。</p>
<p>诸侯毕极，立九卿只。</p>
<p>昭质既设，大侯张只。</p>
<p>执弓挟矢，揖辞让只。</p>
<p>魂乎来归！尚三王只。</p>
</body>
</html>
