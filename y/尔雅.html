<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <title>尔雅</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<h2 id="释诂第一">1.释诂第一</h2>
<p>初、哉、首、基、肇、祖、元、胎、俶、落、权舆，始也。</p>
<p>林、烝、天、帝、皇、王、后、辟、公、侯，君也。</p>
<p>弘、廓、宏、溥、介、纯、夏、幠、厖、坟、嘏、丕、奕、洪、诞、戎、骏、假、京、硕、濯、訏、宇、穹、壬、路、淫、甫、景、废、壮、冢、简、昄、晊、将、业、席，大也。</p>
<p>幠、厖，有也。</p>
<p>迄、臻、极、到、赴、来、吊、艐、格、戾、怀、摧、詹，至也。</p>
<p>如、适、之、嫁、徂、逝，往也。</p>
<p>赉、贡、锡、畀、予、贶，赐也。</p>
<p>仪、若、祥、淑、鲜、省、臧、嘉、令、类、林、彀、攻、谷、介、徽，善也。</p>
<p>舒、业、顺，叙也。</p>
<p>舒、业、顺、叙，绪也。</p>
<p>怡、怿、悦、欣、衎、喜、愉、豫、恺、康、妉、般，乐也。</p>
<p>悦、怿、愉、释、宾、协，服也。</p>
<p>遹、遵、率、循、由、从，自也。</p>
<p>遹、遵、率，循也。</p>
<p>靖、惟、漠、图、询、度、咨、诹、究、如、虑、谟、猷、肇、基、访，谋也。</p>
<p>典、彝、法、则、刑、范、矩、庸、恒、律、戛、职、秩，常也。</p>
<p>柯、宪、刑、范、辟、律、矩、则，法也。</p>
<p>辜、辟、戾，辠也。</p>
<p>黄发、齯齿、鲐背、耇、老，寿也。</p>
<p>允、孚、亶、展、谌、诚、亮、询，信也。</p>
<p>展、谌、允、慎、亶，诚也。</p>
<p>谑浪笑敖，戏谑也。</p>
<p>粤、于、爰，曰也。</p>
<p>爰、粤，于也。</p>
<p>爰、粤、于、那、都、繇，於也。</p>
<p>合、盍、翕、仇、偶、妃、匹、会，合也。</p>
<p>仇、雠、敌、妃、知、仪，匹也。</p>
<p>妃、合、会，对也。</p>
<p>妃，媲也。</p>
<p>绍、胤、嗣、续、纂、緌、绩、武、系，继也。</p>
<p>谥、溢、蛰、慎、貉、谧、顗、頠、密、宁，静也。</p>
<p>陨、磒、湮、下、降、坠、摽、蘦，落也。</p>
<p>命、令、禧、畛、祈、请、谒、讯、诰，告也。</p>
<p>永、悠、迥、违、遐、逷、阔，远也。</p>
<p>永、悠、迥、远，遐也。</p>
<p>亏、坏、圮、垝，毁也。</p>
<p>矢、雉、引、延、顺、荐、刘、绎、尸、旅，陈也。</p>
<p>尸、职，主也。</p>
<p>尸，寀也。</p>
<p>寀、寮，官也。</p>
<p>绩、绪、采、业、服、宜、贯、公，事也。</p>
<p>永、羕、引、延、融、骏，长也。</p>
<p>乔、嵩、崇，高也。</p>
<p>崇，充也。</p>
<p>犯、奢、果、毅、克、捷、功、肩、戡，胜也。</p>
<p>胜、肩、戡、刘、杀，克也。</p>
<p>刘、狝、斩、刺，杀也。</p>
<p>亹亹，蠠没、孟、敦、勖、钊、茂、劭、勔，勉也。</p>
<p>骛、务、昏、强也。</p>
<p>卬、吾、台、予、朕、身、甫、余、言，我也。</p>
<p>朕、余、躬，身也。</p>
<p>台、朕、赉、畀、卜、阳，予也。</p>
<p>肃、延、诱、荐、餤、晋、寅、荩，进也。</p>
<p>羞、饯、迪、烝，进也。</p>
<p>诏、亮、左、右、相，导也。</p>
<p>诏、相、导、左、右、助，勴也。</p>
<p>亮、介、尚，右也。</p>
<p>左、右，亮也。</p>
<p>缉、熙、烈、显、昭、皓、颎，光也。</p>
<p>劼、巩、坚、笃、掔、虔、胶，固也。</p>
<p>畴、孰，谁也。</p>
<p>暀暀、皇皇、藐藐、穆穆、休、嘉、珍、袆、懿、铄，美也。</p>
<p>谐、辑、协，和也。</p>
<p>关关、噰噰，音声和也。</p>
<p>勰、燮，和也。</p>
<p>从、申、神、加、弼、崇，重也。</p>
<p>觳、悉、卒、泯、忽、灭、罄、空、毕、罊、歼、拔、殄，尽也。</p>
<p>苞、芜、茂，丰也。</p>
<p>揫、敛、屈、收、戢、蒐、裒、鸠、楼，聚也。</p>
<p>肃、齐、遄、速、亟、屡、数、迅，疾也。</p>
<p>寁、骏、肃、亟、遄，速也。</p>
<p>壑、阬阬、滕、征、隍、漮，虚也。</p>
<p>黎、庶、烝、多、丑、师、旅，众也。</p>
<p>洋、观、裒、众、那，多也。</p>
<p>流、差、柬，择也。</p>
<p>战、栗、震、惊、戁、竦、恐、慴，惧也。</p>
<p>痡、瘏、虺颓、玄黄、劬劳、咎、顇、瘽、瘉、鳏、戮、癙、癵、痒、疷、疵、闵、逐、疚、痗、瘥、痱、瘵、瘼、癠，病也。</p>
<p>恙、写、悝、盱、繇、惨、恤、罹，忧也。</p>
<p>伦、勚、邛、敕、勤、愉、庸、瘅，劳也。</p>
<p>劳、来、强、事、谓、翦、篲，勤也。</p>
<p>悠、伤、忧，思也。</p>
<p>怀、惟、虑、愿、念、惄，思也。</p>
<p>禄、祉、履、戬、祓、禧、禠、祜，福也。</p>
<p>禋、祀、祠、蒸、尝、禴，祭也。</p>
<p>俨、恪、祗、翼、諲、恭、钦、寅，敬也。</p>
<p>朝、旦、夙、晨、晙，早也。</p>
<p>俟、替、戾、厎、止、徯，待也。</p>
<p>噊、几、烖、殆，危也。</p>
<p>凯，汽也。</p>
<p>治、肆、古，故也。</p>
<p>肆、故，今也。</p>
<p>惇、亶、祜、笃、掔、仍、埤、竺、腹，厚也。</p>
<p>载、谟、食、诈，伪也。</p>
<p>话、猷、载、行、讹，言也。</p>
<p>遘、逢，遇也。</p>
<p>遘、逢、遇，遻也。</p>
<p>遘、逢、遇、遻，见也。</p>
<p>显、昭、觐、钊、觌，见也。</p>
<p>监、瞻、临、涖、頫、相，视也。</p>
<p>鞠、凶、溢，盈也。</p>
<p>孔、魄、哉、延、虚、无、之、言，间也。</p>
<p>瘗、幽、隐、匿、蔽、窜，微也。</p>
<p>讫、徽、妥、怀、安、按、替、戾、底、废、尼、定、曷、遏，止也。</p>
<p>豫、射，厌也。</p>
<p>烈、绩，业也。</p>
<p>绩、勋，功也。</p>
<p>功、绩、质、登、平、明、考、就，成也。</p>
<p>梏、梗、较、颋、庭、道，直也。</p>
<p>密、康，静也。</p>
<p>豫、宁、绥、康、柔，安也。</p>
<p>平、均、夷、弟，易也。</p>
<p>矢，弛也。</p>
<p>弛，易也。</p>
<p>希、寡、鲜，罕也。</p>
<p>鲜，寡也。</p>
<p>酬、酢、侑，报也。</p>
<p>毗刘，乐也。</p>
<p>覭髳，茀离也。</p>
<p>蛊、謟、贰，疑也。</p>
<p>桢、翰、仪，干也。</p>
<p>弼、棐、辅、比，俌也。</p>
<p>疆、界、边、卫、圉，垂也。</p>
<p>昌、敌、强、应、丁，当也。</p>
<p>浡、肩、摇、动、蠢、迪、俶、厉，作也。</p>
<p>兹、斯、咨、呰、已，此也。</p>
<p>嗟、咨，镸差也。</p>
<p>闲、狎、串、贯，习也。</p>
<p>曩、尘、伫、淹、留，久也。</p>
<p>逮、及、暨，与也。</p>
<p>骘、假、格、陟、跻、登，升也。</p>
<p>挥、盝、歇、涸，竭也。</p>
<p>挋、拭、刷，清也。</p>
<p>鸿、昬、於、显、间，代也。</p>
<p>馌、饟，馈也。</p>
<p>迁、运，徙也。</p>
<p>秉、拱，执也。</p>
<p>廞、熙，兴也。</p>
<p>卫、蹶、假，嘉也。</p>
<p>废、税、赦，舍也。</p>
<p>栖迟、憩、休、苦、齂、呬，息也。</p>
<p>供、峙、共，具也。</p>
<p>某、怜、惠，爱也。</p>
<p>娠、蠢、震、戁、妯、骚、感、讹、蹶，动也。</p>
<p>覆、察、副，审也。</p>
<p>契、灭、殄，绝也。</p>
<p>郡、臻、仍、乃、侯，乃也。</p>
<p>迪、繇、训，道也。</p>
<p>佥、咸、胥，皆也。</p>
<p>育、孟、耆、艾、正、伯，长也。</p>
<p>艾，历也。</p>
<p>历、秭、算，数也。</p>
<p>历，傅也。</p>
<p>艾、历、覛、胥，相也。</p>
<p>乂、乱、靖、神、弗、淈，治也。</p>
<p>颐、艾、育，养也。</p>
<p>汱、浑、陨，坠也。</p>
<p>际、接、翜，捷也。</p>
<p>毖、神、溢，慎也。</p>
<p>郁陶、繇，喜也。</p>
<p>馘、穧，获也。</p>
<p>阻、艰，难也。</p>
<p>剡，利也。</p>
<p>允、任、壬，佞也。</p>
<p>俾、拼、抨，使也。</p>
<p>俾、拼、抨、使，从也。</p>
<p>儴、仍，因也。</p>
<p>董、督，正也。</p>
<p>享，孝也。</p>
<p>珍、享，献也。</p>
<p>纵、缩，乱也。</p>
<p>探、篡、俘，取也。</p>
<p>徂、在，存也。</p>
<p>在、存、省、士，察也。</p>
<p>烈、枿，余也。</p>
<p>迓，迎也。</p>
<p>元、良，首也。</p>
<p>荐、挚，臻也。</p>
<p>赓、扬，续也。</p>
<p>祔、祪，祖也。</p>
<p>即，尼也。</p>
<p>尼，定也。</p>
<p>迩、几、昵，近也。</p>
<p>妥，安坐也。</p>
<p>貉、绾，纶也。</p>
<p>貉、嗼、安，定也。</p>
<p>伊，维也。</p>
<p>伊、维，侯也。</p>
<p>时、寔，是也。</p>
<p>卒、猷、假、辍，已也。</p>
<p>求、酋、在、卒、就，终也。</p>
<p>崩、薨、无禄、卒、徂落、殪，死也。</p>
<h2 id="释言第二">2.释言第二</h2>
<p>殷、齐，中也。</p>
<p>斯、誃，离也。</p>
<p>谡、兴，起也。</p>
<p>还、复，返也。</p>
<p>宣、徇，遍也。</p>
<p>驲、遽，传也。</p>
<p>蒙、荒，奄也。</p>
<p>告、谒，请也。</p>
<p>肃、噰，声也。</p>
<p>格、怀，来也。</p>
<p>畛、厎，致也。</p>
<p>恀、怙，恃也。</p>
<p>律、遹，述也。</p>
<p>俞、畣，然也。</p>
<p>豫、胪，叙也。</p>
<p>庶几，尚也。</p>
<p>观、指，示也。</p>
<p>若、惠，顺也。</p>
<p>敖、幠，傲也。</p>
<p>幼、鞠，稚也。</p>
<p>逸、愆，过也。</p>
<p>疑、休，戾也。</p>
<p>疾、齐，壮也。</p>
<p>悈、褊，急也。</p>
<p>贸、贾，市也。</p>
<p>厞、陋，隐也。</p>
<p>遏、遾，逮也。</p>
<p>征、迈，行也。</p>
<p>圮、败，覆也。</p>
<p>荐、原，再也。</p>
<p>抚、敉，抚也。</p>
<p>臞、脙，瘠也。</p>
<p>桄、颎，充也。</p>
<p>屡、昵，亟也。</p>
<p>靡、罔，无也。</p>
<p>爽，差也。</p>
<p>爽，忒也。</p>
<p>佴，贰也。</p>
<p>剂、翦，齐也。</p>
<p>饙、馏，稔也。</p>
<p>媵、将，送也。</p>
<p>作、造，为也。</p>
<p>餥、餱，食也。</p>
<p>鞫、究，穷也。</p>
<p>卤、矜、咸，苦也。</p>
<p>干、流，求也。</p>
<p>流，覃也。</p>
<p>覃，延也。</p>
<p>佻，偷也。</p>
<p>潜，深也。</p>
<p>潜、深，测也。</p>
<p>谷、鞠，生也。</p>
<p>啜，茹也。</p>
<p>茹、虞，度也。</p>
<p>试、式，用也。</p>
<p>诰、誓，谨也。</p>
<p>竞、逐，强也。</p>
<p>御、圉，禁也。</p>
<p>窒、薶，塞也。</p>
<p>黼、黻，彰也。</p>
<p>膺、身，亲也。</p>
<p>恺悌，发也。</p>
<p>髦士，官也。</p>
<p>畯，农夫也。</p>
<p>盖、割，裂也。</p>
<p>邕、支，载也。</p>
<p>諈、诿，累也。</p>
<p>漠、察，清也。</p>
<p>庇、庥，荫也。</p>
<p>谷、履，禄也。</p>
<p>履，礼也。</p>
<p>隐，占也。</p>
<p>逆，迎也。</p>
<p>憯，曾也。</p>
<p>增，益也。</p>
<p>窭，贫也。</p>
<p>薆，隐也。</p>
<p>僾，唈也。</p>
<p>基，经也。</p>
<p>基，设也。</p>
<p>祺，祥也。</p>
<p>祺，吉也。</p>
<p>兆，域也。</p>
<p>肇，敏也。</p>
<p>挟，藏也。</p>
<p>浃，彻也。</p>
<p>替，废也。</p>
<p>替，灭也。</p>
<p>速，征也。</p>
<p>征，召也。</p>
<p>琛，宝也。</p>
<p>探，试也。</p>
<p>髦，选也。</p>
<p>髦，俊也。</p>
<p>俾，职也。</p>
<p>纰，饰也。</p>
<p>凌，栗也。</p>
<p>栗，戚也。</p>
<p>蠲，明也。</p>
<p>茅，明也。</p>
<p>明，朗也。</p>
<p>猷，图也。</p>
<p>猷，若也。</p>
<p>偁，举也。</p>
<p>称，好也。</p>
<p>坎、律，铨也。</p>
<p>矢，誓也。</p>
<p>舫，舟也。</p>
<p>泳，游也。</p>
<p>迨，及也。</p>
<p>冥，幼也。</p>
<p>降，下也。</p>
<p>佣，均也。</p>
<p>强，暴也。</p>
<p>宨，肆也。</p>
<p>肆，力也。</p>
<p>俅，戴也。</p>
<p>瘗，幽也。</p>
<p>氂，罽也。</p>
<p>烘，燎也。</p>
<p>煁，烓也。</p>
<p>陪，朝也。</p>
<p>康，苛也。</p>
<p>樊，藩也。</p>
<p>赋，量也。</p>
<p>粻，粮也。</p>
<p>庶，侈也。</p>
<p>庶，幸也。</p>
<p>筑，拾也。</p>
<p>奘，驵也。</p>
<p>集，会也。</p>
<p>舫，泭也。</p>
<p>洵，均也。</p>
<p>洵，龛也。</p>
<p>逮，遝也。</p>
<p>是，则也。</p>
<p>画，形也。</p>
<p>赈，富也。</p>
<p>局，分也。</p>
<p>懠，怒也。</p>
<p>僁，声也。</p>
<p>葵，揆也。</p>
<p>揆，度也。</p>
<p>逮，及也。</p>
<p>惄，饥也。</p>
<p>眕，重也。</p>
<p>猎，虐也。</p>
<p>土，田也。</p>
<p>戍，遏也。</p>
<p>师，人也。</p>
<p>硈，巩也。</p>
<p>弃，忘也。</p>
<p>嚣，闲也。</p>
<p>谋，心也。</p>
<p>献，圣也。</p>
<p>里，邑也。</p>
<p>襄，除也。</p>
<p>振，古也。</p>
<p>怼，怨也。</p>
<p>缡，介也。</p>
<p>号，謼也。</p>
<p>凶，咎也。</p>
<p>苞，稹也。</p>
<p>逜，寤也。</p>
<p>顁，题也。</p>
<p>猷、肯，可也。</p>
<p>务，侮也。</p>
<p>贻，遗也。</p>
<p>贸，买也。</p>
<p>贿，财也。</p>
<p>甲，狎也。</p>
<p>菼，骓也。</p>
<p>菼，薍也。</p>
<p>粲，餐也。</p>
<p>渝，变也。</p>
<p>宜，肴也。</p>
<p>夷，悦也。</p>
<p>颠，顶也。</p>
<p>耋，老也。</p>
<p>輶，轻也。</p>
<p>俴，浅也。</p>
<p>绹，绞也。</p>
<p>讹，化也。</p>
<p>跋，躐也。</p>
<p>疐，跲也。</p>
<p>烝，尘也。</p>
<p>戎，相也。</p>
<p>饫，私也。</p>
<p>孺，属也。</p>
<p>幕，暮也。</p>
<p>煽，炽也。</p>
<p>炽，盛也。</p>
<p>柢，本也。</p>
<p>窕，闲也。</p>
<p>沦，率也。</p>
<p>罹，毒也。</p>
<p>检，同也。</p>
<p>邮，过也。</p>
<p>逊，遯也。</p>
<p>毙，踣也。</p>
<p>偾，僵也。</p>
<p>畛，殄也。</p>
<p>曷，盍也。</p>
<p>虹，溃也。</p>
<p>隌，闇也。</p>
<p>胶也。</p>
<p>孔，甚也。</p>
<p>厥，其也。</p>
<p>戛，礼也。</p>
<p>阇，台也。</p>
<p>囚，拘也。</p>
<p>攸，所也。</p>
<p>展，适也。</p>
<p>郁，气也。</p>
<p>宅，居也。</p>
<p>休，庆也。</p>
<p>祈，叫也。</p>
<p>濬、幽，深也。</p>
<p>哲，智也。</p>
<p>弄，玩也。</p>
<p>尹，正也。</p>
<p>皇、匡，正也。</p>
<p>服，整也。</p>
<p>聘，问也。</p>
<p>愧，惭也。</p>
<p>殛，诛也。</p>
<p>克，能也。</p>
<p>翌，明也。</p>
<p>凶，讼也。</p>
<p>晦，冥也。</p>
<p>奔，走也。</p>
<p>逡，退也。</p>
<p>疐，仆也。</p>
<p>亚，次也。</p>
<p>谂，念也。</p>
<p>届，极也。</p>
<p>弇，同也。</p>
<p>弇，盖也。</p>
<p>恫，痛也。</p>
<p>握，具也。</p>
<p>振，讯也。</p>
<p>阋，恨也。</p>
<p>越，扬也。</p>
<p>对，遂也。</p>
<p>毁，火也。</p>
<p>懈，怠也。</p>
<p>宣，缓也。</p>
<p>遇，偶也。</p>
<p>曩，向也。</p>
<p>偟，暇也。</p>
<p>宵，夜也。</p>
<p>懊，忨也。</p>
<p>愒，贪也。</p>
<p>榰，柱也。</p>
<p>裁，节也。</p>
<p>竝，并也。</p>
<p>卒，既也。</p>
<p>慒，虑也。</p>
<p>将，资也。</p>
<p>黹，紩也。</p>
<p>递，迭也。</p>
<p>矧，况也。</p>
<p>廪，廯也。</p>
<p>逭，逃也。</p>
<p>讯，言也。</p>
<p>间，伣也。</p>
<p>沄，沆也。</p>
<p>干，扞也。</p>
<p>趾，足也。</p>
<p>非，刖也。</p>
<p>襄，驾也。</p>
<p>忝，辱也。</p>
<p>燠，暖也。</p>
<p>块，堛也。</p>
<p>将，齐也。</p>
<p>糊，饘也。</p>
<p>启，跪也。</p>
<p>矏，密也。</p>
<p>开，辟也。</p>
<p>袍，襺也。</p>
<p>障，畛也。</p>
<p>腼，姡也。</p>
<p>鬻，糜也。</p>
<p>舒，缓也。</p>
<p>翢，纛也。</p>
<p>纛，翳也。</p>
<p>隍，壑也。</p>
<p>芼，搴也。</p>
<p>典，经也。</p>
<p>威，则也。</p>
<p>苛，妎也。</p>
<p>芾，小也。</p>
<p>迷，惑也。</p>
<p>狃，复也。</p>
<p>逼，迫也。</p>
<p>般，还也。</p>
<p>班，赋也。</p>
<p>济，渡也。</p>
<p>济，成也。</p>
<p>济，益也。</p>
<p>缗，纶也。</p>
<p>辟，历也。</p>
<p>漦，盝也。</p>
<p>宽，绰也。</p>
<p>衮，黻也。</p>
<p>华，皇也。</p>
<p>昆，后也。</p>
<p>弥，终也。</p>
<h2 id="释训第三">3.释训第三</h2>
<p>明明、斤斤，察也。</p>
<p>条条、秩秩，智也。</p>
<p>穆穆、肃肃，敬也。</p>
<p>诸诸、便便，辩也。</p>
<p>肃肃、翼翼，恭也。</p>
<p>痈痈、优优，和也。</p>
<p>兢兢、憴憴，戒也。</p>
<p>战战、跄跄，动也。</p>
<p>晏晏、温温，柔也。</p>
<p>业业、翘翘，危也。</p>
<p>惴惴、憢憢，惧也。</p>
<p>番番、矫矫，勇也。</p>
<p>桓桓、烈烈，威也。</p>
<p>洸洸、赳赳，武也。</p>
<p>蔼蔼、济济，止也。</p>
<p>悠悠、洋洋，思也。</p>
<p>蹶蹶，敏也。</p>
<p>薨薨、增增，众也。</p>
<p>烝烝、遂遂，作也。</p>
<p>委委、佗佗，美也。</p>
<p>忯忯、惕惕，爱也。</p>
<p>偁偁、格格，举也。</p>
<p>蓁蓁、孽孽，戴也。</p>
<p>懕懕、媞媞，安也。</p>
<p>祁祁、迟迟，徐也。</p>
<p>丕丕、简简，大也。</p>
<p>存存、萌萌，在也。</p>
<p>懋懋、慔慔，勉也。</p>
<p>庸庸、慅慅，劳也。</p>
<p>赫赫、跃跃，迅也。</p>
<p>绰绰、爰爰，缓也。</p>
<p>坎坎、墫墫，喜也。</p>
<p>瞿瞿、休休，俭也。</p>
<p>旭旭、蹻蹻，憍也。</p>
<p>梦梦、訰訰，乱也。</p>
<p>懪懪、邈邈，闷也。</p>
<p>儚儚、洄洄，惛也。</p>
<p>版版、荡荡，僻也。</p>
<p>爞爞、炎炎，薰也。</p>
<p>居居、究究，恶也。</p>
<p>仇仇、敖敖，傲也。</p>
<p>佌佌、琐琐，小也。</p>
<p>悄悄、惨惨，愠也。</p>
<p>痯痯、瘐瘐，病也。</p>
<p>殷殷、惸惸、忉忉、慱慱、钦钦、京京、忡忡、惙惙、怲怲、弈弈，忧也。</p>
<p>畇畇，田也。</p>
<p>畟畟，耜也。</p>
<p>郝郝，耕也。</p>
<p>绎绎，生也。</p>
<p>穟穟，苗也。</p>
<p>绵绵，穮也。</p>
<p>挃挃，获也。</p>
<p>栗栗，众也。</p>
<p>溞溞，淅也。</p>
<p>烰烰，烝也。</p>
<p>俅俅，服也。</p>
<p>峨峨，祭也。</p>
<p>锽锽，乐也。</p>
<p>穰穰，福也。</p>
<p>子子、孙孙，引无极也。</p>
<p>颙颙、卬卬，君之德也。</p>
<p>丁丁、嘤嘤，相切直也。</p>
<p>蔼蔼、萋萋，臣尽力也。</p>
<p>噰噰、喈喈，民协服也。</p>
<p>佻佻、契契，愈遐急也。</p>
<p>宴宴、粲粲，尼居息也。</p>
<p>哀哀、恓恓，怀报德也。</p>
<p>儵儵、嘒嘒，罹祸毒也。</p>
<p>晏晏、旦旦，悔爽忒也。</p>
<p>皋皋、琄琄，刺素食也。</p>
<p>懽懽、愮愮，忧无告也。</p>
<p>宪宪、泄泄，制法则也。</p>
<p>谑谑、謞謞，崇谗慝也。</p>
<p>翕翕、訿訿，莫供职也。</p>
<p>速速、蹙蹙，惟逑鞫也。</p>
<p>抑抑，密也。</p>
<p>秩秩，清也。</p>
<p>甹夆，掣曳也。</p>
<p>朔，北方也。</p>
<p>不俟，不来也。</p>
<p>不遹，不迹也。</p>
<p>不彻，不道也。</p>
<p>勿念，勿忘也。</p>
<p>萲、谖，忘也。</p>
<p>每有，虽也。</p>
<p>饎，酒食也。</p>
<p>舞号，雩也。</p>
<p>暨，不及也。</p>
<p>蠢，不逊也。</p>
<p>如切如磋，道学也。</p>
<p>如琢如磨，自修也。</p>
<p>瑟兮僴兮，恂栗也。</p>
<p>赫兮烜兮，威仪也。</p>
<p>有斐君子，终不可谖兮，道盛德至善，民之不能忘也。</p>
<p>既微且尰，骭疡为微，肿足为尰。</p>
<p>是刈是濩，濩，煮之也。</p>
<p>履帝武敏，武，迹也；敏，拇也。</p>
<p>张仲孝友，善父母为孝，善兄弟为友。</p>
<p>有客宿宿，言再宿也。</p>
<p>有客信信，言四宿也。</p>
<p>美女为媛，美士为彦。</p>
<p>其虚其徐，威仪容止也。</p>
<p>猗嗟名兮，目上为名。</p>
<p>式微式微者，微乎微者也。</p>
<p>之子者，是子也。</p>
<p>徒御不惊，辇者也。</p>
<p>襢裼，肉袒也。</p>
<p>暴虎，徒搏也。</p>
<p>冯河，徒涉也。</p>
<p>籧篨，口柔也。</p>
<p>戚施，面柔也。</p>
<p>夸毗，体柔也。</p>
<p>婆娑，舞也。</p>
<p>擗，拊心也。</p>
<p>矜怜，抚掩之也。</p>
<p>緎，羔裘之缝也。</p>
<p>殿屎，呻也。</p>
<p>帱谓之帐。</p>
<p>侜张，诳也。</p>
<p>谁昔，昔也。</p>
<p>不辰，不时也。</p>
<p>凡曲者为罶。</p>
<p>鬼之为言归也。</p>
<h2 id="释亲第四">4.释亲第四</h2>
<p>父为考，母为妣。</p>
<p>父之考为王父，父之妣为王母。</p>
<p>王父之考为曾祖王父，王父之妣为曾祖王母。</p>
<p>曾祖王父之考为高祖王父，曾祖王父之妣为高祖王母。</p>
<p>父之世父、叔父为从祖祖父，父之世母、叔母为从祖祖母。</p>
<p>父之晜弟，先生为世父，后生为叔父。</p>
<p>男子先生为兄，后生为弟。</p>
<p>谓女子，先生为姊，后生为妹。</p>
<p>父之姊妹为姑。</p>
<p>父之从父晜弟为从祖父，父之从祖晜弟为族父。</p>
<p>族父之子相谓为族晜弟。</p>
<p>族晜弟之子相谓为亲同姓。</p>
<p>兄之子、弟之子，相谓为从父晜弟。</p>
<p>子之子为孙，孙之子为曾孙，曾孙之子为玄孙，玄孙之子为来孙，来孙之子为晜孙，晜孙之子为仍孙，仍孙之子为云孙。</p>
<p>王父之姊妹，为王姑。</p>
<p>曾祖王父之姊妹，为曾祖王姑。</p>
<p>高祖王父之姊妹，为高祖王姑。</p>
<p>父之从父姊妹，为从祖姑。</p>
<p>父之从祖姊妹，为族祖姑。</p>
<p>父之从父晜弟之母，为从祖王母。</p>
<p>父之从祖晜弟之母，为族祖王母。</p>
<p>父之兄妻，为世母；父之弟妻，为叔母。</p>
<p>父之从父晜弟之妻，为从祖母；父之从祖晜弟之妻，为族祖母。</p>
<p>父之从祖祖父，为族曾王父；父之从祖祖母，为族曾王母。</p>
<p>父之妾，为庶母。</p>
<p>祖，王父也。</p>
<p>晜，兄也。宗族。</p>
<p>母之考，为外王父；母之妣，为外王母。</p>
<p>母之王考，为外曾王父；母之王妣，为外曾王母。</p>
<p>母之晜弟，为舅；母之从父晜弟，为从舅。</p>
<p>母之姊妹，为从母。</p>
<p>从母之男子，为从母晜弟；其女子子，为从母姊妹。母党。</p>
<p>妻之父，为外舅；妻之母，为外姑。</p>
<p>姑之子为甥，舅之子为甥，妻之晜弟为甥，姊妹之夫为甥。</p>
<p>妻之姊妹同出为姨。</p>
<p>女子谓姊妹之夫为私。</p>
<p>男子谓姊妹之子为出。</p>
<p>女子谓晜弟之子为侄，谓出之子为离孙，谓侄之子为归孙。</p>
<p>女子子之子为外孙。</p>
<p>女子同出，谓先生为姒，后生为娣。</p>
<p>女子谓兄之妻为嫂，弟之妻为妇。</p>
<p>长妇谓稚妇为娣妇，娣妇谓长妇为姒妇。妻党。</p>
<p>妇称夫之父曰舅，称夫之母曰姑。</p>
<p>姑舅在，则曰君舅、君姑；没，则曰先舅、先姑。</p>
<p>谓夫之庶母为少姑，夫之兄为兄公，夫之弟为叔，夫之姊为女公，夫之女弟为女妹。</p>
<p>子之妻为妇，长妇为嫡妇，众妇为庶妇。</p>
<p>女子子之夫为婿，婿之父为姻，妇之父为婚。</p>
<p>父之党为宗族，母与妻之党为兄弟。</p>
<p>妇之父母、婿之父母，相谓为婚姻。</p>
<p>两婿相谓为亚。</p>
<p>妇之党为婚兄弟，婿之党为姻兄弟。</p>
<p>嫔，妇也。</p>
<p>谓我舅者，吾谓之甥也。婚姻。</p>
<h2 id="释宫第五">5.释宫第五</h2>
<p>宫谓之室，室谓之宫。</p>
<p>牖户之间谓之扆，其内谓之家。</p>
<p>东西墙谓之序。</p>
<p>西南隅谓之奥，西北隅谓之屋漏，东北隅谓之宧，东南隅谓之。</p>
<p>柣谓之阈，枨谓之楔，楣谓之梁。</p>
<p>枢谓之椳。</p>
<p>枢达北方，谓之落时，落时谓之戺。</p>
<p>垝谓之坫，墙谓之墉。</p>
<p>镘谓之圬，椹谓之。</p>
<p>地谓之黝，墙谓之垩。</p>
<p>枳谓之杙，在墙者谓之楎，在地者谓之臬，大者谓之栱，长者谓之阁。</p>
<p>阇谓之台，有木者谓之榭。</p>
<p>鸡栖于弋为榤，凿垣而栖为埘。</p>
<p>植谓之传，传谓之突。</p>
<p>杗廇谓之梁，其上楹谓之棁。</p>
<p>閞谓之槉。</p>
<p>栭谓之楶。</p>
<p>栋谓之桴，桷谓之榱。</p>
<p>桷直而遂，谓之阅；直不受檐，谓之交；檐谓之樀。</p>
<p>容谓之防，连谓之簃。</p>
<p>屋上薄谓之筄。</p>
<p>两阶间谓之乡，中庭之左右谓之位，门屏之间谓之宁，屏谓之树，閍谓之门，正门谓之应门，观谓之阙，宫中之门谓之闱，其小者谓之闺，小闺谓之合。</p>
<p>门谓之闳，门侧之堂谓之塾。</p>
<p>橛谓之闑。</p>
<p>阖谓之扉，所以止扉谓之闳。</p>
<p>瓴甋谓之甓。</p>
<p>宫中，谓之壶；庙中路，谓之唐。</p>
<p>堂途谓之陈。</p>
<p>路、旅，途也。</p>
<p>路、场、猷、行，道也。</p>
<p>一达谓之道路，二达谓之歧旁，三达谓之剧旁，四达谓之衢，五达谓之康，六达谓之庄，七达谓之剧骖，八达谓之崇期，九达谓之逵。</p>
<p>室中谓之时，堂上谓之行，堂下谓之步，门外谓之趋，中庭谓之走，大路谓之奔。</p>
<p>堤谓之梁，石杠谓之徛。</p>
<p>室有东西厢曰庙，无东西厢有室曰寝，无室曰榭。四方而高曰台，陕而修曲曰楼。</p>
<h2 id="释器第六">6.释器第六</h2>
<p>木豆谓之豆，竹豆谓之笾，瓦豆谓之登。</p>
<p>盎谓之缶，瓯瓿谓之瓵，康瓠谓之甈。</p>
<p>斪劚谓之定，斫谓之䦃，谓之疀。</p>
<p>緵罟谓之九罭，九罭，鱼网也。</p>
<p>嫠妇之笱谓之罶。</p>
<p>罺谓之汕。</p>
<p>篧谓之罩，椮谓之涔。</p>
<p>鸟罟谓之罗，兔罟谓之罝，麋罟谓之罞，彘罟谓之羉，鱼罟谓之罛。</p>
<p>繴谓之罿。罿，罬也。</p>
<p>罬谓之罦。罦，覆车也。</p>
<p>絇谓之救。</p>
<p>律谓之分。</p>
<p>大版谓之业。</p>
<p>绳之，谓之缩之。</p>
<p>彝、卣、罍，器也。</p>
<p>小罍谓之坎。</p>
<p>衣裗谓之衤皃，黼领谓之襮，缘谓之纯，袕谓之。</p>
<p>衣谓之襟，衱谓之裾，衿谓之袸。</p>
<p>佩衿谓之褑。</p>
<p>执衽谓之袺，扱衽谓之襭，衣蔽前谓之襜。</p>
<p>妇人之袆谓之缡。缡，緌也。</p>
<p>裳削幅谓之。</p>
<p>舆革，前谓之鞎，后谓之笰；竹，前谓之御，后谓之蔽。</p>
<p>环谓之捐，镳谓之钀，载辔谓之轙，辔首谓之革。</p>
<p>餀谓之餯，食饐谓之餲。</p>
<p>抟者谓之<米兰>米者谓之糪，肉谓之败，鱼谓之馁。</p>
<p>肉，曰脱之；鱼，曰斮之。</p>
<p>冰，脂也。</p>
<p>肉谓之羹，鱼谓之鮨，肉谓之醢，有骨者谓之臡。</p>
<p>康谓之蛊，淀谓之垽。</p>
<p>鼎绝大，谓之鼐；圜弇上，谓之鼒；附耳外，谓之釴；款足者，谓之鬲；谓之鬵。鬵，鉹也。</p>
<p>璲，瑞也。</p>
<p>玉十，谓之区。</p>
<p>羽本，谓之翮。一羽谓之箴，十羽谓之缚，百羽谓之緷。</p>
<p>木谓之虡。</p>
<p>旄谓之。</p>
<p>菜谓之簌。</p>
<p>白盖谓之苫。</p>
<p>黄金谓之璗，其美者谓之镠。</p>
<p>白金谓之银，其美者谓之镣。</p>
<p>鉼金谓之钣，锡谓之鈏。</p>
<p>象谓之鹄，角谓之觷，犀谓之剒，木谓之剫，玉谓之雕，金谓之镂，</p>
<p>木谓之刻，骨谓之切，象谓之磋，玉谓之琢，石谓之磨。</p>
<p>璆琳，玉也。</p>
<p>简，谓之毕；不律，谓之笔；灭，谓之点。</p>
<p>绝泽谓之铣。</p>
<p>金镞翦羽，谓之鍭；骨镞不翦羽，谓之志。</p>
<p>弓有缘者谓之弓，无缘者谓之弭。</p>
<p>以金者谓之铣，以蜃者谓之珧，以玉者谓之珪。</p>
<p>珪大尺二寸，谓之玠；璋大八寸，谓之琡；璧大六寸，谓之宣。</p>
<p>肉倍好，谓之璧；好倍肉，谓之瑗；肉好若一，谓之环。</p>
<p>繸，绶也。</p>
<p>一染谓之縓，再染谓之赪，三染谓之纁。</p>
<p>青谓之葱，黑谓之黝。</p>
<p>斧谓之黼，邸谓之柢，雕谓之琢，蓐谓之兹，竿谓之箷。</p>
<p>箦谓之笫。</p>
<p>革中绝，谓之辨；革中辨，谓之韏。</p>
<p>镂，锼也。</p>
<p>卣，中尊也。</p>
<h2 id="释乐第七">7.释乐第七</h2>
<p>宫谓之重，商谓之敏，角谓之经，徵谓之迭，羽谓之柳。</p>
<p>大瑟谓之洒，大琴谓之离。</p>
<p>大鼓谓之鼖，小者谓之应。</p>
<p>大磬谓之毊。</p>
<p>大笙谓之巢，小者谓之和。</p>
<p>大篪谓之沂，大埙谓之嘂。</p>
<p>大钟谓之镛，其中谓之剽，小者谓之栈。</p>
<p>大箫谓之言，小者谓之筊。</p>
<p>大管谓之簥，其中谓之篞，小者谓之篎。</p>
<p>大龠谓之产，其中谓之仲，小者谓之箹。</p>
<p>徒鼓瑟谓之步，徒吹谓之和，徒歌谓之谣，徒击鼓谓之咢，徒鼓钟谓之修，徒鼓磬谓之寋。</p>
<p>所以鼓柷谓之止，所以鼓敔谓之籈。</p>
<p>大鼗谓之麻，小者谓之料。</p>
<p>和乐谓之节。</p>
<h2 id="释天第八">8.释天第八</h2>
<p>穹、苍苍，天也。</p>
<p>春为苍天，夏为昊天，秋为旻天，冬为上天。四时。</p>
<p>春为青阳，夏为朱明，秋为白藏，冬为玄英。</p>
<p>四气和，谓之玉烛。</p>
<p>春为发生，夏为长嬴，秋为收成，冬为安宁。</p>
<p>四时和为通正，谓之景风。</p>
<p>甘雨时降，万物以嘉，谓之醴泉。祥。</p>
<p>谷不熟为饥，蔬不熟为馑，果不熟为荒，仍饥为荐。灾。</p>
<p>大岁在甲曰阏逢，在乙曰旃蒙，在丙曰柔兆，在丁曰强圉，在戊曰着雍，在己曰屠维，在庚曰上章，在辛曰重光，在壬曰玄黓，在癸曰昭阳。岁阳。</p>
<p>大岁在寅曰摄提格，在卯曰单阏，在辰曰执徐，在巳曰大荒落，在午曰敦牂，在未曰协洽，在申曰涒滩，在酉曰作噩，在戌曰阉茂，在亥曰大渊献，在子曰困敦，在丑曰赤奋若。</p>
<p>载，岁也。夏曰岁，商曰祀，周曰年，唐虞曰载。岁名。</p>
<p>月在甲曰毕，在乙曰橘，在丙曰修，在丁曰圉，在戊曰厉，在己曰则，在庚曰窒，在辛曰塞，在壬曰终，在癸曰极。月阳。</p>
<p>正月为陬，二月为如，三月为，四月为余，五月为皋，六月为且，七月为相，八月为壮，九月为玄，十月为阳，十一月为辜，十二月为涂。月名。</p>
<p>南风谓之凯风，东风谓之谷风，北风谓之凉风，西风谓之泰风。</p>
<p>焚轮谓之穨，扶摇谓之猋，风与火为庉，回风为飘，日出而风为暴，风而雨土为霾，阴而风为曀。</p>
<p>天气下地不应曰{雨矛}地气发天不应曰雾。雾谓之晦。</p>
<p>螮蝀谓之雩，螮蝀，虹也。蜺为挈贰。</p>
<p>弇日为蔽云。疾雷为霆霓。雨为霄雪。</p>
<p>暴雨谓之涷，小雨谓之霡霂，久雨谓之淫，淫谓之霖，济谓之霁。</p>
<p>风雨。</p>
<p>寿星，角亢也。</p>
<p>天根，氐也。</p>
<p>天驷，房也。</p>
<p>大辰，房心尾也。</p>
<p>大火谓之大辰。析木谓之津，箕斗之间，汉津也。</p>
<p>星纪，斗牵牛也。</p>
<p>玄枵，虚也。颛顼之虚，虚也。</p>
<p>北陆，虚也。营室谓之定。</p>
<p>娵觜之口，营室东壁也。</p>
<p>降娄，奎娄也。</p>
<p>大梁，昴也。</p>
<p>西陆，昴也。</p>
<p>浊谓之毕。</p>
<p>咮谓之柳。柳，鹑火也。</p>
<p>北极谓之北辰，何鼓谓之牵牛，明星谓之启明，彗星为欃枪，奔星为彴约。</p>
<p>星名。</p>
<p>春祭曰祠，夏祭曰礿，秋祭曰尝，冬祭曰蒸。</p>
<p>祭天曰燔柴，祭地曰瘗薶。</p>
<p>祭山曰庪县，祭川曰浮沈，祭星曰布，祭风曰磔。</p>
<p>是禷是礻马，师祭也。既伯既祷，马祭也。禘，大祭也。绎，又祭也。</p>
<p>周曰绎，商曰肜，夏曰复胙。祭名。</p>
<p>春猎为蒐，夏猎为苗，秋猎为狝，冬猎为狩。</p>
<p>宵田为獠，火田为狩。</p>
<p>乃立冢土，戎丑攸行。起大事，动大众，必先有事乎社而后出，谓之宜。</p>
<p>振旅阗阗，出为治兵，尚威武也。入为振旅，反尊卑也。讲武。</p>
<p>素锦绸杠，纁帛縿，素升龙于縿，练旒九，饰以组，维以缕。</p>
<p>缁广充幅，长寻曰旐，继旐曰旆，注旄首曰旌，有铃曰旗，错革鸟曰旟，因章曰旃。旌旗。</p>
<h2 id="释地第九">9.释地第九</h2>
<p>两河间曰冀州，河南曰豫州，河西曰雝州，汉南曰荆州，江南曰杨州，济河间曰兖州，济东曰徐州，燕曰幽州，齐曰营州。九州。</p>
<p>鲁有大野。晋有大陆。秦有杨陓。宋有孟诸。楚有云梦。吴越之间有具区。齐有海隅。燕有昭余祁。郑有圃田。周有焦护。十薮。</p>
<p>东陵阠，南陵息慎，西陵威夷，中陵朱滕，北陵西隃雁门是也。陵莫大于加陵，梁莫大于湨梁，坟莫大于河坟。八陵。</p>
<p>东方之美者，有医无闾之珣玗琪焉；东南之美者，有会稽之竹箭焉；南方之美者，有梁山之犀象焉；西南之美者，有华山之金石焉；西方之美者，有霍山之多珠玉焉；西北之美者，有昆仑虚之璆琳琅玕焉；北方之美者，有幽都之筋角焉；东北之美者，有斥山之文皮焉；中有岱岳，与其五谷鱼盐生焉。九府。</p>
<p>东方有比目鱼焉，不比不行，其名谓之鲽；南方有比翼鸟焉，不比不飞，其名谓之鹣鹣；西方有比肩兽焉，与邛邛岠虚比，为邛邛岠虚，啮甘草，即有难，邛邛岠虚负而走，其名谓之蹷；北方有比肩民焉，迭食而迭望；中有枳首蛇焉。此四方中国之异气也。五方。</p>
<p>邑外谓之郊，郊外谓之牧，牧外谓之野，野外谓之林，林外谓之垧。</p>
<p>下湿曰隰，大野曰平，广平曰原，高平曰陆，大陆曰阜，大阜曰陵，大陵曰阿。可食者曰原，陂者曰阪，下者曰隰。田一岁曰菑，二岁曰新田，三岁曰畲。</p>
<p>野。</p>
<p>东至于泰远，西至于邠国，南至于濮铅，北至于祝栗，谓之四极。</p>
<p>觚竹、北户、西王母、日下，谓之四荒。</p>
<p>九夷、八狄、七戎、六蛮，谓之四海。</p>
<p>岠齐州以南，戴日为丹穴，北戴斗极为空桐，东至日所出为大平，西至日所入为大蒙。太平之人仁，丹穴之人智，大蒙之人信，空桐之人武。四极。</p>
<h2 id="释丘第十">10.释丘第十</h2>
<p>丘，一成为敦丘，再成为陶丘，再成锐上为融丘，三成为昆仑丘。</p>
<p>如乘者乘丘，如陼者陼丘。</p>
<p>水潦所止泥丘。方丘胡丘。</p>
<p>绝高为之京，非人为之丘。</p>
<p>水潦所还埒丘。上正章丘。</p>
<p>泽中有丘，都丘。当途梧丘。</p>
<p>途出其右而还之画丘。</p>
<p>途出其前戴丘，途出其后昌丘。</p>
<p>水出其前渻丘，水出其后沮丘。</p>
<p>水出其右正丘，水出其左营丘。</p>
<p>如覆敦者敦丘，逦迤沙丘。</p>
<p>左高咸丘，右高临丘，前高旄丘，后高陵丘，偏高阿丘。</p>
<p>宛中宛丘，丘背有丘为负丘，左泽定丘，右陵泰丘。</p>
<p>如亩亩丘，如陵陵丘。丘上有丘，为宛丘。</p>
<p>陈有宛丘，晋有潜丘，淮南有州黎丘。</p>
<p>天下有名丘五，三在河南，其二在河北。丘。</p>
<p>望厓洒而高岸。夷上洒下不漘。</p>
<p>隩隈，厓内为隩，外为隈。</p>
<p>毕，堂墙。重厓，岸。岸上，浒。坟，大防。</p>
<p>涘为厓。穷渎，汜。谷者，溦。厓岸。</p>
<h2 id="释山第十一">11.释山第十一</h2>
<p>河南，华。河西，岳。河东，岱。河北，恒。江南，衡。</p>
<p>山三袭，陟。再成，英。一成，坯。</p>
<p>山大而高，崧。山小而高，岑。锐而高，峤。卑而大，扈。小而众，岿。</p>
<p>小山，岌。大山，峘。</p>
<p>属者峄。独者蜀。上正，章。宛中，隆。山脊，冈。未及上，翠微。山顶，冢。</p>
<p>崒者，厜。</p>
<p>山如堂者，密。如防者，盛。</p>
<p>峦山，堕。重甗，隒。</p>
<p>左右有岸，厒。</p>
<p>大山，宫。小山，霍。小山别，大山鲜。山绝，陉。</p>
<p>多小石，磝。多大石，礐。多草木，岵。无草木，峐。</p>
<p>山上有水，埒。夏有水，冬无水，泶。</p>
<p>山豄无所通，谿。</p>
<p>石戴土谓之崔嵬，土戴石为砠。</p>
<p>山夹水，涧。陵夹水，澞。山有穴为岫。</p>
<p>山西曰夕阳，山东曰朝阳。</p>
<p>泰山为东岳，华山为西岳，霍山为南岳，恒山为北岳，嵩高为中岳。</p>
<p>梁山，晋望也。</p>
<h2 id="释水第十二">12.释水第十二</h2>
<p>泉一见一否，为瀸。</p>
<p>井一有水，一无水，为瀱汋。</p>
<p>滥泉正出。正出，涌出也。</p>
<p>沃泉县出。县出，下出也。</p>
<p>氿泉穴出，穴出，仄出也。</p>
<p>湀辟流川，过辨回川。</p>
<p>灉，反入。潬，沙出。</p>
<p>汧，出不流。归异，出同流，肥。</p>
<p>瀵，大出尾下。水醮曰厬。水自河出为灉。</p>
<p>济为濋，汶为灛，洛为波，汉为潜，淮为浒，江为沱，濄为洵，颍为沙，汝为濆。</p>
<p>水决之泽为汧，决复入为汜。</p>
<p>“河水清且澜漪”大波为澜，小波为沦，直波为径。</p>
<p>江有沱，河有灉，汝有濆。</p>
<p>浒，水厓。水草交为湄。</p>
<p>“济有深涉，深则厉，浅则揭”揭者，揭衣也；以衣涉水为厉，繇膝以下为揭，繇膝以上为涉，繇带以上为厉，潜行为泳。</p>
<p>“泛泛杨舟，绋缡维之”绋，也。缡，緌也。</p>
<p>天子造舟，诸侯维舟，大夫方舟，士特舟，庶人乘泭。</p>
<p>水注川曰谿，注谿曰谷，注谷曰沟，注沟曰浍，注浍曰渎。</p>
<p>逆流而上曰溯洄，顺流而下曰溯游。正绝流曰乱。</p>
<p>江河淮济为四渎。</p>
<p>四渎者，发源注海者也。水泉。</p>
<p>水中可居者曰洲，小洲曰陼，小陼曰沚，小沚曰坻。人所为为潏。</p>
<p>水中。</p>
<p>河出昆仑虚，色白。</p>
<p>所渠并千七百一川，色黄。百里一小曲，千里一曲一直。河曲。</p>
<p>徒骇、太史、马颊、覆鬴、胡苏、简、絜、钩盘、鬲津。九河。</p>
<h2 id="释草第十三">13.释草第十三</h2>
<p>蒮，山韭。</p>
<p>茖，山葱。</p>
<p>葝，山。</p>
<p>蒚，山蒜。</p>
<p>薜，山蕲。</p>
<p>椴，木槿。</p>
<p>榇，木槿。</p>
<p>术，山蓟。</p>
<p>杨，枹蓟。</p>
<p>葥，王蔧。</p>
<p>菉，王刍。</p>
<p>拜，蔏藋。</p>
<p>蘩，皤蒿。</p>
<p>蒿，菣。</p>
<p>蔚，牡菣。</p>
<p>啮，雕蓬；荐，黍蓬。</p>
<p>鼠莞。</p>
<p>葝，鼠尾。</p>
<p>菥蓂，大荠。</p>
<p>蒤，虎杖。</p>
<p>孟，狼尾。</p>
<p>瓠，栖瓣。</p>
<p>茹藘，茅蒐。</p>
<p>果臝之实，栝楼。</p>
<p>荼，苦菜。</p>
<p>萑，蓷。</p>
<p>虉，绶。</p>
<p>粢，稷。</p>
<p>众，秫。</p>
<p>戎叔谓之荏菽。</p>
<p>卉，草。</p>
<p>萒，雀弁。</p>
<p>雀麦。</p>
<p>蘾，乌蕵。</p>
<p>萰，菟荄。</p>
<p>蘩，菟蒵。</p>
<p>蔩，菟瓜。</p>
<p>茢薽，豕首。</p>
<p>荓，马帚。</p>
<p>怀羊。</p>
<p>茭，牛蕲。</p>
<p>芦萉。</p>
<p>淔，灌。苬，芝。</p>
<p>笋，竹萌，竹。</p>
<p>莪，萝。</p>
<p>苨，菧苨。</p>
<p>绖，履。</p>
<p>莕，接。余其叶，苻。</p>
<p>白华，野菅。</p>
<p>薜，白蕲。</p>
<p>菲，芴。</p>
<p>葍。</p>
<p>荧，委萎。</p>
<p>葋，艼荧。竹萹蓄。</p>
<p>葴，寒浆。</p>
<p>薢茩，芵茪。</p>
<p>莁荑，蘠。</p>
<p>瓞瓝。其绍，瓞。</p>
<p>芍，凫茈。</p>
<p>蘱，薡蕫。</p>
<p>苵。</p>
<p>钩，芺。</p>
<p>鸿荟。</p>
<p>苏，桂荏。</p>
<p>蔷，虞蓼。</p>
<p>蓚。</p>
<p>虋，赤苗。</p>
<p>芑，白苗。</p>
<p>秬，黑黍。</p>
<p>秠，一稃二米。</p>
<p>稌，稻。</p>
<p>葍，藑茅。</p>
<p>台，夫须。</p>
<p>藆，藅。</p>
<p>莔，贝母。</p>
<p>荍，蚍衃。</p>
<p>艾，冰台。</p>
<p>蕇，亭历。</p>
<p>苻，鬼目。</p>
<p>薜，庾草。</p>
<p>蔜。</p>
<p>离南，活。</p>
<p>须，葑苁。</p>
<p>蒡，隐荵。</p>
<p>莤，蔓于。</p>
<p>蓾，蔖。</p>
<p>柱夫，摇车。</p>
<p>出隧，蘧蔬。</p>
<p>蕲茝，蘪芜。</p>
<p>茨，蒺藜。</p>
<p>蘮蒘，窃衣。</p>
<p>髦，颠蕀。</p>
<p>雚芄，兰。</p>
<p>荨，莐藩。</p>
<p>蕍，蕮。</p>
<p>蔨，鹿其实莥。</p>
<p>侯莎，其实媞。</p>
<p>莞，苻蓠。其上蒚。</p>
<p>荷，芙渠。其茎茄，其叶蕸，其本蔤，其华菡萏，其实莲，其根藕，其中的，的中薏。</p>
<p>红，茏古。其大者蘬。</p>
<p>蒫，荠实。</p>
<p>黂，枲实。枲，麻。</p>
<p>须，蕵芜。</p>
<p>菲，蒠菜。</p>
<p>蒉，赤苋。</p>
<p>蘠蘼，虋冬。</p>
<p>萹，苻止。</p>
<p>泺，贯众。</p>
<p>莙，牛藻。</p>
<p>蓫、马尾。</p>
<p>萍，蓱。</p>
<p>其大者苹。</p>
<p>莃，菟葵。</p>
<p>芹，楚葵。</p>
<p>藬，牛蘈。</p>
<p>藚，牛唇。</p>
<p>苹，藾萧。</p>
<p>连，异翘。</p>
<p>泽，乌蕵。</p>
<p>傅，横目。</p>
<p>厘，蔓华。</p>
<p>蓤，蕨攗。</p>
<p>大菊，蘧麦。</p>
<p>薜，牡。</p>
<p>葥，山莓。</p>
<p>啮，苦堇。</p>
<p>藫，石衣。</p>
<p>蘜，治蘠。</p>
<p>唐蒙，女萝。女萝，菟丝。</p>
<p>苗，蓚。</p>
<p>茥，蒛葐。</p>
<p>芨，堇草。</p>
<p>虃，百足。</p>
<p>菺，戎葵。</p>
<p>蘻，狗毒。</p>
<p>垂，比叶。</p>
<p>蕧，盗庚。</p>
<p>茡，麻母。</p>
<p>瓝，九叶。</p>
<p>藐，茈草。</p>
<p>倚商，活脱。</p>
<p>蘵，黄蒢。</p>
<p>藒车，舆。</p>
<p>权，黄华。</p>
<p>葞，春草。</p>
<p>蔠葵，蘩露。</p>
<p>菋，荎蕏。</p>
<p>蒤，委叶。</p>
<p>皇，守田。</p>
<p>钩，姑。</p>
<p>望，乘车。</p>
<p>困，衱袶。</p>
<p>攫，乌阶。</p>
<p>杜，土卤。</p>
<p>盱，虺床。</p>
<p>蔜；赤，枹蓟。</p>
<p>菟奚，颗涷。</p>
<p>中馗，菌，小者菌。</p>
<p>菆，小叶。</p>
<p>召，陵苕。黄华蔈，白华茇。</p>
<p>蘪从水生。</p>
<p>薇垂水。</p>
<p>薜，山麻。</p>
<p>莽，数节。</p>
<p>桃枝，四寸有节。</p>
<p>粼，坚中。</p>
<p>簢，筡中。</p>
<p>仲，无笐。</p>
<p>箭萌。</p>
<p>筱，箭。</p>
<p>枹，霍首素华。轨鬷。</p>
<p>芏，夫王。</p>
<p>藄，月尔。</p>
<p>葴，马蓝。</p>
<p>姚茎，涂荠。</p>
<p>苄，地黄。</p>
<p>蒙，王女。</p>
<p>拔，茏葛。</p>
<p>牡茅。</p>
<p>菤耳，苓耳。</p>
<p>蕨。</p>
<p>荞，邛钜。</p>
<p>繁，由胡。</p>
<p>莣，杜荣。</p>
<p>稂，童粱。</p>
<p>藨，麃。</p>
<p>的，薂。</p>
<p>购，蔏蒌。</p>
<p>茢，勃茢。</p>
<p>葽绕，蕀。</p>
<p>茦，刺。</p>
<p>萧，萩。</p>
<p>荨，海藻。</p>
<p>长楚，铫芅。</p>
<p>蘦，大苦。</p>
<p>芣苡，马舄。马舄，车前。</p>
<p>纶似纶，组似组，东海有之。</p>
<p>帛似帛，布似布，华山有之。</p>
<p>苀，东蠡。</p>
<p>绵马，羊齿。</p>
<p>萿，麋舌。</p>
<p>搴，柜朐。</p>
<p>蘩之丑，秋为蒿。</p>
<p>芺蓟，其实荂。</p>
<p>蔈、荂，荼。</p>
<p>猋、藨、芀。</p>
<p>苇丑，芀。葭，华。</p>
<p>蒹、薕；葭，芦；菼，薍，其萌虇。</p>
<p>萮、芛、葟，华荣。</p>
<p>卷施草，拔心不死。</p>
<p>荺，茭。</p>
<p>荄，根。</p>
<p>攫，橐含。</p>
<p>华，荂也。华荂，荣也。</p>
<p>木谓之华，草谓之荣。</p>
<p>不荣而实者谓之秀，荣而不实者谓之英。</p>
<h2 id="释木第十四">14.释木第十四</h2>
<p>槄，山榎。</p>
<p>栲，山樗。</p>
<p>柏，椈。</p>
<p>髡，梱。</p>
<p>椵，柂。</p>
<p>梅，柟。</p>
<p>柀，煔。</p>
<p>櫠，椵。</p>
<p>杻檍。</p>
<p>楙，木瓜。</p>
<p>椋，即来。</p>
<p>栵，栭。</p>
<p>檴，落。</p>
<p>柚，条。</p>
<p>时，英梅。</p>
<p>楥，柜枊。</p>
<p>栩，杼。</p>
<p>味，荎着。</p>
<p>藲荎。</p>
<p>杜，甘棠。</p>
<p>狄，臧槔。</p>
<p>贡，綦。</p>
<p>朹，檕梅。</p>
<p>朻者聊。</p>
<p>魄，榽。</p>
<p>梫，木桂。</p>
<p>棆，无疵。</p>
<p>椐，樻。</p>
<p>柽，河柳。</p>
<p>旄，泽柳。</p>
<p>杨，蒲柳。</p>
<p>权，黄英。</p>
<p>辅，小木。</p>
<p>杜，赤棠，白者棠。</p>
<p>诸虑，山櫐。</p>
<p>欇，虎櫐。</p>
<p>杞，枸檵。</p>
<p>杬，鱼毒。</p>
<p>檓，大椒。</p>
<p>楰，鼠梓。</p>
<p>枫，欇欇。</p>
<p>寓木，宛童。</p>
<p>无姑，其实夷。</p>
<p>栎，其实梂。</p>
<p>檖，萝。</p>
<p>楔，荆桃。</p>
<p>旄，冬桃。</p>
<p>榹桃，山桃。</p>
<p>休，无实李。</p>
<p>痤，椄虑李。</p>
<p>驳，赤李。</p>
<p>枣，壶枣、边要枣。</p>
<p>櫅，白枣。</p>
<p>樲，酸枣。</p>
<p>杨彻，齐枣。</p>
<p>遵，羊枣。</p>
<p>洗，大枣。</p>
<p>煮，填枣。</p>
<p>蹶泄，苦枣。</p>
<p>皙，无实枣。</p>
<p>还味，棯枣。</p>
<p>榇，梧。</p>
<p>朴，枹者。谓榇，采薪，采薪即薪。</p>
<p>棪，其。</p>
<p>刘，刘杙。</p>
<p>櫰，槐大叶而黑。</p>
<p>守宫槐，叶昼聂宵炕。</p>
<p>槐小叶曰榎。</p>
<p>大而皵，楸；小而皵，榎。</p>
<p>椅，梓。</p>
<p>桋，赤栜，白者栜。</p>
<p>终，牛棘。</p>
<p>灌木，丛木。</p>
<p>瘣木，苻娄。</p>
<p>蕡，蔼。</p>
<p>枹遒木，魁瘣。</p>
<p>棫，白桵。</p>
<p>梨，山樆。</p>
<p>桑辨有葚，栀。</p>
<p>女桑，桋桑。</p>
<p>榆，白枌。</p>
<p>唐棣，栘。</p>
<p>常棣，棣。</p>
<p>槚，苦荼。</p>
<p>樕朴，心。</p>
<p>荣，桐木。</p>
<p>栈木，干木。</p>
<p>檿桑，山桑。</p>
<p>木自弊，柛。立死，椔。弊者，翳。</p>
<p>木相磨。</p>
<p>棤，皵。</p>
<p>梢，梢棹。</p>
<p>枞，松叶柏身。</p>
<p>桧，柏叶松身。</p>
<p>句如羽，乔，下句曰朻，上句曰乔。如木楸曰乔，如竹箭曰苞，如松柏曰茂，如槐曰茂。</p>
<p>祝州木。</p>
<p>髦柔英。</p>
<p>槐、棘，丑乔；桑、柳，丑条；椒、榝，丑莍；桃、李，丑核。</p>
<p>瓜曰华之，桃曰胆之，枣李曰疐之，樝梨曰钻之。</p>
<p>小枝上缭为乔。无枝为檄。</p>
<p>木族生为灌。</p>
<h2 id="释虫第十五">15.释虫第十五</h2>
<p>螜，天蝼。</p>
<p>蜚，蠦蜰。</p>
<p>螾，入耳。</p>
<p>蜩，螂蜩，螗蜩。</p>
<p>蚻，蜻蜻。</p>
<p>茅蜩。</p>
<p>蝒，马蜩。</p>
<p>蜺，寒蜩。</p>
<p>蜓蚞，螇螰。</p>
<p>蛣蜣，蜣螂。</p>
<p>蝎，蛣。</p>
<p>蠰，啮桑。</p>
<p>诸虑，奚相。</p>
<p>蜉蝣，渠略。</p>
<p>蛂，蟥蛢。</p>
<p>蠸舆父，守瓜。</p>
<p>蝚，蛖蝼。</p>
<p>不蜩，王蚥。</p>
<p>蛄强。</p>
<p>不过，蟷蠰，其子蜱蛸。</p>
<p>蒺藜，蝍蛆。</p>
<p>蝝，蝮蜪。</p>
<p>蟋蟀，蛩。</p>
<p>蟼，蟆。</p>
<p>螁。</p>
<p>蛗螽，蠜。</p>
<p>草螽，负蠜。</p>
<p>蜤螽，蜙蝑。</p>
<p>蟿螽，螇蚸。</p>
<p>土螽，蠰谿。</p>
<p>螼蚓，蜸蚕。</p>
<p>莫貈，螳螂，蛑。</p>
<p>虰蛵，负劳。</p>
<p>蜭，毛蠹。</p>
<p>蟔，蛅蟴。</p>
<p>蟠，鼠负。</p>
<p>蟫，白鱼。</p>
<p>蛾，罗。</p>
<p>螒，天鸡。</p>
<p>傅，负版。</p>
<p>强，蚚。</p>
<p>螪何。</p>
<p>螝，蛹。</p>
<p>蚬，缢女。</p>
<p>蚍蜉，大蚁，小者蚁。</p>
<p>蠪，朾蚁。</p>
<p>飞蚁，其子蚳。</p>
<p>次，蜘蛛。</p>
<p>蜘蛛，蛛蝥。</p>
<p>土蜘蛛，草蜘蛛。</p>
<p>土蜂，木蜂。</p>
<p>蟦蛴，螬。</p>
<p>蝤蛴，蝎。</p>
<p>蛜威，委黍。</p>
<p>蟰蛸，长踦。</p>
<p>蛭蝚，至掌。</p>
<p>国貉，虫蚃。</p>
<p>蠖，蚇蠖。</p>
<p>果臝，蒲卢。</p>
<p>螟蛉，桑虫。</p>
<p>蝎，桑蠹。</p>
<p>荧火，即炤。</p>
<p>密肌，继英。</p>
<p>蚅，乌蠋。</p>
<p>蠓，蠛蠓。</p>
<p>王，蛈。</p>
<p>蟓，桑茧。</p>
<p>雔由，樗茧、棘茧、栾茧。</p>
<p>蚢，萧茧。</p>
<p>翥，丑鏬。</p>
<p>螽，丑奋。强，丑捋。蜂，丑螸。蝇，丑扇。</p>
<p>食苗心，螟。</p>
<p>食叶，蟘。</p>
<p>食节，贼。</p>
<p>食根，蟊。</p>
<p>有足谓之虫，无足谓之豸。</p>
<h2 id="释鱼第十六">16.释鱼第十六</h2>
<p>鲤。</p>
<p>鳣，鰋，鳀。</p>
<p>鳢。</p>
<p>鲩。</p>
<p>鲨，鮀。</p>
<p>鮂，黑鰦。</p>
<p>鳛，鳅。</p>
<p>鲣，大鮦，小者鮵。</p>
<p>魾，大鳠；小者鮡。</p>
<p>鰝，大虾。</p>
<p>鲲，鱼子。</p>
<p>鱀，是鱁。</p>
<p>鱦，小鱼。</p>
<p>鮥，鮛鲔。</p>
<p>鯦，当魱。</p>
<p>鱴刀。</p>
<p>鱊鮬，鳜鯞。</p>
<p>鱼有力者。</p>
<p>魵，虾。</p>
<p>鮅，鳟。</p>
<p>鲂，魾。</p>
<p>鯠。</p>
<p>蜎，蠉。</p>
<p>蛭，虮。</p>
<p>科斗，活东。</p>
<p>魁陆。</p>
<p>蜪蚅。</p>
<p>鼁蟾诸，在水者黾。</p>
<p>蜌，螷。</p>
<p>蚌，含浆。</p>
<p>鼈三足能。</p>
<p>龟三足贲。</p>
<p>蚹蠃，螔蝓。</p>
<p>蠃，小者蜬。</p>
<p>螖蠌，小者蟧。</p>
<p>蜃，小者珧。</p>
<p>龟，俯者灵，仰者谢，前弇诸，果，后弇诸，猎，左倪不类，右倪不若。</p>
<p>贝，居陆在水者蜬。</p>
<p>大者魧，小者鰿。</p>
<p>玄贝，贻贝。</p>
<p>余貾，黄白文。</p>
<p>余泉，白黄文。</p>
<p>蚆，博而頯。</p>
<p>大而险。</p>
<p>小而椭。</p>
<p>蝾螈，蜥蜴。</p>
<p>蜥蜴，蝘蜓。</p>
<p>蝘蜓，守宫也。</p>
<p>镻，蝁。</p>
<p>螣，螣蛇。</p>
<p>蟒，王蛇。</p>
<p>蝮虺，博三寸，首大如擘。</p>
<p>鲵，大者谓之鰕。</p>
<p>鱼枕谓之丁，鱼肠谓之乙，鱼尾谓之丙。</p>
<p>一曰神龟，二曰灵龟，三曰摄龟，四曰宝龟，五曰文龟，六曰筮龟，七曰山龟，八曰泽龟，九曰水龟，十曰火龟。</p>
<h2 id="释鸟第十七">17.释鸟第十七</h2>
<p>隹其，鳺鴀。</p>
<p>鶌鸠，鹘鸼。</p>
<p>鸤鸠，鴶鵴。</p>
<p>鷑鸠，鵧鷑。</p>
<p>鴡鸠，王鴡。</p>
<p>鵅，鵋。</p>
<p>鶅，鵵轨。</p>
<p>鴗，天狗。</p>
<p>鹨，天鸙。</p>
<p>鵱，鷜鹅。</p>
<p>鸧，麋鸹。</p>
<p>鵅，乌。</p>
<p>舒雁，鹅。</p>
<p>舒凫，鹜。</p>
<p>鳽，䴔䴖。</p>
<p>舆鵛，鷋。</p>
<p>鹈，鴮鸅。</p>
<p>鶾，天鸡。</p>
<p>鸴，山鹊。</p>
<p>鷣，负雀。</p>
<p>啮，齿艾。</p>
<p>鶨，老。</p>
<p>鳸，鴳。</p>
<p>桑鳸，窃脂。</p>
<p>鳭鹩，剖苇。</p>
<p>桃虫，鹪。其雌鴱。</p>
<p>鶠，凤。其雌皇。</p>
<p>鸰，雝渠。</p>
<p>斯，鹎鶋。</p>
<p>燕，白脰乌。</p>
<p>鴽，鴾母。</p>
<p>密肌，系英。</p>
<p>巂，周。</p>
<p>燕燕，鳦。</p>
<p>鸱鸮，鸋鴂。</p>
<p>狂，茅鸱，怪鸱，枭鸱。</p>
<p>鶛，刘疾。</p>
<p>生哺，鷇。</p>
<p>生噣，雏。</p>
<p>爰居杂县。</p>
<p>春鳸，鳻鶞。</p>
<p>夏鳸，窃玄。</p>
<p>秋鳸，窃蓝。</p>
<p>冬鳸，窃黄。</p>
<p>桑鳸，窃脂。</p>
<p>棘鳸，窃丹。</p>
<p>行鳸，唶唶。</p>
<p>宵鳸，啧啧。</p>
<p>鴔，戴鵀。</p>
<p>鶭，泽虞。</p>
<p>鹚，鷧。</p>
<p>鹩，鹑，其雄鶛，牝庳。</p>
<p>鸍，沈凫。</p>
<p>鴢，头䴔。</p>
<p>鵽鸠，寇雉。</p>
<p>萑，老鵵。</p>
<p>鶟，鸟。</p>
<p>狂，鸟。</p>
<p>皇，黄鸟。</p>
<p>翠，鹬。</p>
<p>鸀，山乌。</p>
<p>蝙蝠，服翼。</p>
<p>晨风，鹯。</p>
<p>鸉，白鷢。</p>
<p>寇雉，泆泆。</p>
<p>鷏，蟁母。</p>
<p>鷉，须鸁。</p>
<p>鼯鼠，夷由。</p>
<p>仓庚，商庚。</p>
<p>鴩，餔。</p>
<p>鹰，鶆鸠。</p>
<p>鹣鹣，比翼。</p>
<p>鵹黄，楚雀。</p>
<p>䴕，斫木。</p>
<p>鶶鷵。</p>
<p>鸬，诸雉。</p>
<p>鹭，春鉏。</p>
<p>鹞雉。</p>
<p>鷮雉。</p>
<p>鳪雉。</p>
<p>鷩雉。</p>
<p>秩秩，海雉。</p>
<p>鸐，山雉。</p>
<p>雗雉，雉。</p>
<p>雉绝有力，奋。</p>
<p>伊洛而南素质，五采皆备成章曰翚；江淮而南青质，五采皆备成章曰鹞。</p>
<p>南方曰，东方曰鶅，北方曰鵗，西方曰鷷。</p>
<p>鸟鼠同穴，其鸟为鵌，其鼠为鼵。</p>
<p>鹳鷒，鶝鶔，如鹊短尾，射之衔矢射人。</p>
<p>鹊䴗丑，其飞也翪。</p>
<p>鸢乌丑，其飞也翔。</p>
<p>鹰隼丑，其飞也翚。</p>
<p>凫雁丑，其足蹼，其踵企。</p>
<p>乌鹊丑，其掌缩。</p>
<p>亢，鸟咙。其粻，嗉。</p>
<p>鹑子鳼。</p>
<p>鴽子鸋。</p>
<p>雉之暮子为鹨。</p>
<p>鸟之雌雄不可别者，以翼右掩左雄，左掩右雌。</p>
<p>鸟少美长丑为鹠鷅。</p>
<p>二足而羽谓之禽，四足而毛谓之兽。</p>
<p>鵙，伯劳也。</p>
<p>仓庚，黧黄也。</p>
<h2 id="释兽第十八">18.释兽第十八</h2>
<p>麋，牡麔，牝麎，其子其迹躔，绝有力狄。</p>
<p>鹿，牡麚，牝麀，其子麛，其迹速，绝有力。</p>
<p>麕，牡麌，牝麜，其子其迹解，绝有力。</p>
<p>狼，牡貛，牝狼，其子，獥，绝有力，迅。</p>
<p>兔子，嬎，其迹迒，绝有力，欣。</p>
<p>豕子，猪。幺，幼。奏者豕生三豵，二师，</p>
<p>一特。所寝，橧。四豴皆白，豥。其迹刻，绝有力<豕厄>牝豝。</p>
<p>虎窃毛谓之虦猫。</p>
<p>貘，白豹。</p>
<p>甝，白虎。黑虎。</p>
<p>无前足。</p>
<p>鼳，鼠身长须而贼，秦人谓之小驴。</p>
<p>熊，虎丑，其子狗，绝有力麙。</p>
<p>狸子。</p>
<p>貈子，貆。</p>
<p>貒子，貗。</p>
<p>貔，白狐。其子豰。</p>
<p>麝父，麕足。</p>
<p>豺，狗足。</p>
<p>貙，似狸。</p>
<p>罴，如熊，黄白文。</p>
<p>麢，大羊。</p>
<p>麠，大麃，牛尾一角。</p>
<p>大麕，旄毛狗足。</p>
<p>魋，如小熊，窃毛而黄。</p>
<p>猰貐，类貙，虎爪，食人，迅走。</p>
<p>狻麑，如虦猫，食虎豹。</p>
<p>驨，如马，一角，不角者骐。</p>
<p>羱，如羊。</p>
<p>麐，麕身牛尾一角。</p>
<p>犹，如麂，善登木。</p>
<p>貄，修毫。</p>
<p>貙，似狸。</p>
<p>兕，似牛。</p>
<p>犀，似豕。</p>
<p>汇，毛刺。</p>
<p>狒狒，如人，被发，迅走，食人。</p>
<p>狸、狐、貒，貈丑。其足蹯，其迹。</p>
<p>蒙颂，猱状。</p>
<p>猱蝯，善援。</p>
<p>貜父，善顾。</p>
<p>威夷，长脊而泥。</p>
<p>麔麚，短脰。</p>
<p>贙，有力。</p>
<p>豦，迅头。</p>
<p>蜼，卬鼻而长尾。</p>
<p>时，善乘领。</p>
<p>猩猩，小而好啼。</p>
<p>阙泄，多狃。寓属。</p>
<p>鼢鼠。鼸鼠。鼷鼠。鼶鼠。鼬鼠。鼩鼠。鼭鼠。鼣鼠。</p>
<p>鼫鼠。鼤鼠。鼨鼠。豹文鼮鼠。鼰鼠。鼠属。</p>
<p>牛曰齝，羊曰齥，麋鹿曰齸，鸟曰嗉，寓鼠曰嗛。</p>
<p>齸属。</p>
<p>兽曰衅，人曰挢，鱼曰须，鸟曰狊。须属。</p>
<h2 id="释畜第十九">19.释畜第十九</h2>
<p>騊駼，马。</p>
<p>野马。</p>
<p>駮，如马。倨牙，食虎豹。</p>
<p>騉蹄趼，善升甗。</p>
<p>騉駼，枝蹄趼，善升甗。</p>
<p>小领，盗骊。绝有力，駥。</p>
<p>膝上皆白，惟馵。</p>
<p>四骹皆白，驓。</p>
<p>四蹢皆白，首。前足皆白，騱。后足皆白，翑。前右足白，启。左白，踦。后右足白，骧。左白，馵。</p>
<p>骝马白腹，騵。骊马白跨，驈。</p>
<p>白州，驠。</p>
<p>尾本白，騴。尾白，駺。</p>
<p>馰颡，白颠。</p>
<p>白达素，县。</p>
<p>面颡皆白，惟駹。</p>
<p>回毛在膺，宜乘。在肘后，减阳。在干，茀方。在背，阕广。逆毛，居馻。</p>
<p>騋牝，骊牡。玄驹，褭骖。</p>
<p>牡曰骘，牝曰騇。</p>
<p>骝白，驳。黄白，騜。</p>
<p>骝马黄脊，騝。骊马黄脊，騽。</p>
<p>青骊，駽。青骊驎，驒。</p>
<p>青骊繁鬛，騥。</p>
<p>骊白杂毛，駂。</p>
<p>黄白杂毛，駓，阴白杂毛，骃。</p>
<p>苍白杂毛，骓。彤白杂毛，騢。白马黄鬛，骆。白马黑唇，駩。</p>
<p>黑喙，騧。</p>
<p>一目白瞯，二目白鱼。</p>
<p>“既差我马”差，择也。</p>
<p>宗庙齐毫，戎事齐力，田猎齐足。马属。</p>
<p>犘牛。</p>
<p>牛。</p>
<p>犤牛。</p>
<p>犩牛。</p>
<p>犣牛。</p>
<p>犝牛。</p>
<p>犑牛。</p>
<p>角一俯一仰，觭；皆踊，觢。</p>
<p>黑唇，犉。黑眦，牰。黑耳，犚。黑腹，牧。黑脚，犈，其子犊。</p>
<p>体长，牬。绝有力，欣犌。牛属。</p>
<p>羊，牡羒，牝牂。</p>
<p>夏羊，牡羭，牝羖。</p>
<p>角不齐，觤。角三觠，羷。</p>
<p>羳羊，黄腹。未成羊，羜。绝有力，奋。羊属。</p>
<p>犬生三猣，二师，一蕲。</p>
<p>未成毫，狗。长喙，猃。短喙，猲獢。绝有力，狣。</p>
<p>尨，狗也。狗属。</p>
<p>鸡，大者蜀，蜀子雓。</p>
<p>未成鸡僆。绝有力，奋。鸡属。</p>
<p>马八尺为駥。</p>
<p>牛七尺为犉。</p>
<p>羊六尺为羬。</p>
<p>彘五尺为。</p>
<p>狗四尺为獒。</p>
<p>鸡三尺为鶤。六畜。</p>
</body>
</html>
