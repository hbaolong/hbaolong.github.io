<!DOCTYPE html>
<html xmlns="http://www.w3.org/1999/xhtml" lang="" xml:lang="">
<head>
  <meta charset="utf-8" />
  <meta name="generator" content="pandoc" />
  <meta name="viewport" content="width=device-width, initial-scale=1.0, user-scalable=yes" />
  <title>兵法</title>
  <style>
    html {
      color: #1a1a1a;
      background-color: #fdfdfd;
    }
    body {
      margin: 0 auto;
      max-width: 36em;
      padding-left: 50px;
      padding-right: 50px;
      padding-top: 50px;
      padding-bottom: 50px;
      hyphens: auto;
      overflow-wrap: break-word;
      text-rendering: optimizeLegibility;
      font-kerning: normal;
    }
    @media (max-width: 600px) {
      body {
        font-size: 0.9em;
        padding: 12px;
      }
      h1 {
        font-size: 1.8em;
      }
    }
    @media print {
      html {
        background-color: white;
      }
      body {
        background-color: transparent;
        color: black;
        font-size: 12pt;
      }
      p, h2, h3 {
        orphans: 3;
        widows: 3;
      }
      h2, h3, h4 {
        page-break-after: avoid;
      }
    }
    p {
      margin: 1em 0;
    }
    a {
      color: #1a1a1a;
    }
    a:visited {
      color: #1a1a1a;
    }
    img {
      max-width: 100%;
    }
    svg {
      height: auto;
      max-width: 100%;
    }
    h1, h2, h3, h4, h5, h6 {
      margin-top: 1.4em;
    }
    h5, h6 {
      font-size: 1em;
      font-style: italic;
    }
    h6 {
      font-weight: normal;
    }
    ol, ul {
      padding-left: 1.7em;
      margin-top: 1em;
    }
    li > ol, li > ul {
      margin-top: 0;
    }
    blockquote {
      margin: 1em 0 1em 1.7em;
      padding-left: 1em;
      border-left: 2px solid #e6e6e6;
      color: #606060;
    }
    code {
      font-family: Menlo, Monaco, Consolas, 'Lucida Console', monospace;
      font-size: 85%;
      margin: 0;
      hyphens: manual;
    }
    pre {
      margin: 1em 0;
      overflow: auto;
    }
    pre code {
      padding: 0;
      overflow: visible;
      overflow-wrap: normal;
    }
    .sourceCode {
     background-color: transparent;
     overflow: visible;
    }
    hr {
      background-color: #1a1a1a;
      border: none;
      height: 1px;
      margin: 1em 0;
    }
    table {
      margin: 1em 0;
      border-collapse: collapse;
      width: 100%;
      overflow-x: auto;
      display: block;
      font-variant-numeric: lining-nums tabular-nums;
    }
    table caption {
      margin-bottom: 0.75em;
    }
    tbody {
      margin-top: 0.5em;
      border-top: 1px solid #1a1a1a;
      border-bottom: 1px solid #1a1a1a;
    }
    th {
      border-top: 1px solid #1a1a1a;
      padding: 0.25em 0.5em 0.25em 0.5em;
    }
    td {
      padding: 0.125em 0.5em 0.25em 0.5em;
    }
    header {
      margin-bottom: 4em;
      text-align: center;
    }
    #TOC li {
      list-style: none;
    }
    #TOC ul {
      padding-left: 1.3em;
    }
    #TOC > ul {
      padding-left: 0;
    }
    #TOC a:not(:hover) {
      text-decoration: none;
    }
    code{white-space: pre-wrap;}
    span.smallcaps{font-variant: small-caps;}
    div.columns{display: flex; gap: min(4vw, 1.5em);}
    div.column{flex: auto; overflow-x: auto;}
    div.hanging-indent{margin-left: 1.5em; text-indent: -1.5em;}
    /* The extra [class] is a hack that increases specificity enough to
       override a similar rule in reveal.js */
    ul.task-list[class]{list-style: none;}
    ul.task-list li input[type="checkbox"] {
      font-size: inherit;
      width: 0.8em;
      margin: 0 0.8em 0.2em -1.6em;
      vertical-align: middle;
    }
    .display.math{display: block; text-align: center; margin: 0.5rem auto;}
  </style>
</head>
<body>
<h2 id="司马法">司马法</h2>
<h3 id="仁本字数801">仁本（字数：801）</h3>
<p>古者，以仁为本，以义治之之谓正。正不获意则权。权出于战，不出于中人。</p>
<p>是故杀人安人，杀之可也；攻其国，爱其民，攻之可也；以战止战，虽战可也。</p>
<p>故仁见亲，义见说，智见恃，勇见身，信见信。内得爱焉，所以守也；外得威焉，所以战也。战道：不违时，不历民病，所以爱吾民也；不加丧，不因凶，所以爱夫其民也；冬夏不兴师，所以兼爱其民也。</p>
<p>故国虽大，好战必亡；天下虽安，忘战必危。天下既平，天下大恺，春蒐秋狝，诸侯春振旅，秋治兵，所以不忘战也。</p>
<p>古者，逐奔不过百步，纵绥不过三舍，是以明其礼也。不穷不能而哀怜伤病，是以明其仁也。成列而鼓是以明其信也。争义不争利，是以明其义也。又能舍服，是以明其勇也。知终知始，是以明其智也。六德以时合教，以为民纪之道也，自古之政也。</p>
<p>先王之治，顺天之道，设地之宜，官司之德，而正名治物，立国辨职，以爵分禄，诸侯说怀，海外来服，狱弭而兵寝，圣德之治也。</p>
<p>其次，贤王制礼乐法度，乃作五刑，兴甲兵以讨不义。巡狩省方，会诸侯，考不同。其有失命、乱常、背德、逆天之时，而危有功之君，徧告于诸侯，彰明有罪。乃告于皇天上帝日月星辰，祷于后土四海神祗山川冢社，乃造于失王。然后冢宰征师于诸侯曰：“某国为不道，征之，以某年月日师至于某国，会天于正刑”。冢宰与百官布令于军曰：“入罪人之地，无暴圣祗，无行田猎，无毁土功，无燔墙屋，无伐林木，无取六畜，禾黍、器械，见其老幼，奉归勿伤。虽遇壮者，不校勿敌，敌若伤之，医药归之。”既诛有罪，王及诸侯修正其国，举贤立明，正复厥职。</p>
<p>王霸之所以治诸侯者六：以土地形诸侯，以政令平诸侯，以礼信亲诸侯，以礼力说诸侯，以谋人维诸侯，以兵革服诸侯。同患同利以台诸侯，比小事大以和诸侯。</p>
<p>会之以发禁者九。凭弱犯寡则眚之。贼贤害民则伐之。暴内陵外则坛之。野荒民散则削之。负固不服则侵之。贼杀其亲则正之。放弑其君则残之。犯令陵政则杜之。外内乱，禽兽行，则灭之。</p>
<h3 id="天子之义字数1176">天子之义（字数：1176）</h3>
<p>天子之义必纯取法天地而观于先圣。士庶之义，必奉于父母而正于君长。故虽有明君，士不先教，不可用也。</p>
<p>古之教民，必立贵贱之伦经，使不相陵。德义不相逾，材技不相掩，勇力不相犯，故力同而意和也。古者，国容不入军，军容不入国，故德义不相逾。上贵不伐之士，不伐之士，上之器也，苟不伐则无求，无求则不争。国中之听，必得其情，军旅之听，必得其宜，故材技不相掩。从命为士上赏，犯命为士上戮，故勇力不相犯。既致教其民，然后谨选而使之。事极修，则百官给矣，教极省，则民兴良矣，习惯成，则民体俗矣，教化之至也。</p>
<p>古者，逐奔不远，纵绥不及，不远则难诱，不及则难，陷。以礼为固，以仁为胜，既胜之后，其教可复，是以君子贵之也。</p>
<p>有虞氏戒于国中，欲民体其命也。夏后氏誓于军中，欲民先成其虑也。殷誓于军门之外，欲民先意以行事也。周将交刃而誓之，以致民志也。</p>
<p>夏后氏正其德也，未用兵之刃，故其兵不杂。殷义也，始用兵之刃矣。周力也，尽用兵之刃矣。</p>
<p>夏赏于朝，贵善也。殷戮于市，威不善也。周赏于朝，戮于市，劝君子惧小人也。三王彰其德一也。</p>
<p>兵不杂则不利。长兵以卫，短兵以守，太长则难犯太短则不及。太轻则锐，锐则易乱。太重则钝，钝则不济。</p>
<p>戎车：夏后氏曰钩车，先正也；殷曰寅车，先疾也；周日元戎，先良也。旗：夏后氏玄，首人之孰也，殷白，天之义也；周黄，地之道也。章：夏后氏以日月，尚明也；殷以虎，尚威也；周以龙，尚文也。</p>
<p>师多务威则民诎，少威则民不胜。上使民不得其义，百姓不得其叙，技用不得其利，牛马不得其任，有司陵之，此谓多威。多威则民诎。上不尊德而任诈匿，不尊道而任勇力，不贵用命而贵犯命，不贵善行而贵暴行，陵之有司，此谓少威，少威则民不胜。</p>
<p>军旅以舒为主，舒则民力足。虽交兵致刃，徒不趋，车不驰，逐奔不逾列，是以不乱。军旅之固，不失行列之政，不绝人马之力，迟速不过诫命。</p>
<p>古者，国容不入军，军容不入国。军容入国，则民德废；国容入军，则民德弱。故在国言文而语温，在朝恭以逊，修己以待人，不召不至，不问不言，难进易退，在军抗而立，在行遂而果，介者不拜，兵车不式，城不上趋，危事不齿。故礼与法表里也，文与武左右也。</p>
<p>古者贤王，明民之德，尽民之善，故无废德，无简民，赏无所生，罚无所试。有虞氏不赏不罚，而民可用，至德也。夏赏而不罚，至教也。殷罚而不赏，至威也。周以赏罚，德衰也。赏不逾时，欲民速得为善之利也。罚不迁列，欲民速规为不善之害也。大捷不赏，上下皆不伐善。上苟不伐善，则不骄矣，下苟不伐善，必亡等矣。上下不伐善若此，让之至也。大败不诛，上下皆以不善在己，上苟以不善在己，必悔其过，下苟以不善在己，必远其罪。上下分恶若此，让之至也。</p>
<p>古者戌军，三年不兴，覩（同睹）民之劳也；上下相报若此，和之至也。得意则恺歌，示喜也。偃伯（休战）灵台，答民之劳，示休也。</p>
<h3 id="定爵字数1242">定爵（字数：1242）</h3>
<p>凡战，定爵位，著功罪，收游士，申教诏，询厥众，求厥技，方虑极物，变嫌推疑，养力索巧，因心之动。</p>
<p>凡战，固众，相利，治乱，进止服正，成耻，约法，省罚，小罪乃杀，小罪胜，大罪因。</p>
<p>顺天、阜财、怿众、利地、右兵，是谓五虑。顺天奉时，阜财因敌。怪众勉若。利地，守隘险阻。右兵，弓矢御、殳矛守、戈戟助。凡五兵五当，长以卫短，短以救长。迭战则久，皆战则强。见物与侔，是谓两之。主固勉若，视敌而举。</p>
<p>将心，心也，众心，心也。马、牛、车、兵、佚饱，力也。教惟豫，战惟节。将军，身也，卒，支也，伍，指姆也。</p>
<p>凡战，智也。斗，勇也。陈，巧也。用其所欲，行其所能，废其不欲不能。于敌反是。</p>
<p>凡战，有天，有财，有善。时日不迁，龟胜微行，是谓有天。众有有，因生美，是谓有财。人习陈利，极物以豫，是调有善。人勉及任，是谓乐人。</p>
<p>大军以固，多力以烦，堪物简治，见物应卒，是谓行豫。</p>
<p>轻车轻徒，弓矢固御，是谓大军。</p>
<p>密静多内力，是谓固陈。因是进退，是谓多力。</p>
<p>上暇人数，是谓烦陈。然有以职，是谓堪物。因是辨物，是谓简治。</p>
<p>称众，因地，因敌令陈；攻战守，进退止，前后序，车徒因，是谓战参。</p>
<p>不服、不信、不和、怠、疑、厌、慑、枝、拄、诎、顿、肆、崩、缓，是渭战患。</p>
<p>骄傲，慑慑，吟旷，虞惧，事悔，是谓毁折。</p>
<p>大小，坚柔，参伍，众寡，凡两，是谓战权。</p>
<p>凡战，间远，观迩，因时，因财，发信，恶疑。作兵义，作事时，使人惠，见敌静，见乱暇，见危难无忘其众。</p>
<p>居国惠以信以信，在军广以武，刃上果以敏。居国和，在军法，刃上察。居国见好，在军见方，刃上见信。</p>
<p>凡陈，行惟疏，战惟密，兵惟杂，人教厚，静乃治。威利章，相守义，则人勉。虑多成则人服。时中服厥次治。物既章，目乃明。虑既定，心乃强。进退无疑见敌无谋，听诛。无诳其名，无变其旗。</p>
<p>凡事善则长，因古则行。誓作章，入乃强，灭历祥。灭厉之道：一曰义。被之以信，临之以强，成基一天下之形，人莫不就，是谓兼用其人。一曰权。成其溢，夺其好，我自其外，使自其内。</p>
<p>一曰人，二曰正，三曰辞，四曰巧，五曰火，六曰水，七曰兵，是谓七政。荣、利、耻、死，是谓四守。容色积威，不过改意。凡此道也。</p>
<p>唯仁有亲。有仁无信，反败厥身。</p>
<p>人人，正正，辞辞，火火。</p>
<p>凡战之道：既作其气，因发其政。假之以色，道之以辞。因惧而戒，因欲而事，蹈敌制地，以职命之，是谓战法。</p>
<p>凡人之形；由众之求，试以名行，必善行之。若行不行，身以将之。若行而行，因使勿忘，三乃成章，人生之宜，谓之法。</p>
<p>凡治乱之道，一曰仁，二曰信，三曰直，四曰一，五曰义，六曰变，七曰专。</p>
<p>立法，一曰受，二曰法，三曰立，四曰疾，五曰御其服，六曰等其色，七曰百官宜无淫服。</p>
<p>凡军，使法在己曰专。与下畏法曰法。军无小听，战无小利，日成，行微曰道。</p>
<p>凡战，正不行则事专，不服则法。不相信则一，若怠则动之，若疑则变之，若人不信上，则行其不复。自古之政也。</p>
<h3 id="严位字数946">严位（字数：946）</h3>
<p>凡战之道，位欲严，政欲栗，力欲窕，气欲闲，心欲一。</p>
<p>凡战之道，等道义，立卒伍，定行列，正纵横，察名实。立进俯，坐进跪。畏则密，危则坐。远者视之则不畏，迹者勿视则不散。位，下左右，下甲坐，誓徐行之，位逮徒甲，筹以轻重。振马躁，徒甲畏亦密之，跪坐、坐伏，则膝行而宽誓之。起、躁，鼓而进，则以铎止之。衔枚、誓、糗、坐，膝行而推之。执戮禁顾，噪以先之。若畏太甚，则勿戮杀，示以颜色，告之以所生，循省其职。</p>
<p>凡三军：人戒分日；人禁不息，不可以分食；方其疑惑，可师可服。</p>
<p>凡战：以力久，以气胜。以固久，以后胜，本心固，新气胜。以甲固，以兵胜。凡车以密固，徒以坐固，甲以重固，兵以轻胜。</p>
<p>人有胜心，惟敌之视。人有畏心，惟畏之视。两心交定，两利若一。两为之职，惟权视之。</p>
<p>凡战：以轻行轻则危，以重行重则无功，以轻行重则败，以重行轻则战，故战相为轻重。</p>
<p>舍谨甲兵，行慎行列，战谨进止。</p>
<p>凡战，敬则慊，率则服。上烦轻，上暇重。奏鼓轻舒鼓重。服肤轻，服美重。</p>
<p>凡马车坚，甲兵利，轻乃重。</p>
<p>上同无获，上专多死，上生多疑，上死不胜。</p>
<p>凡人，死爱，死怒，死威，死义，死利。凡战，教约人轻死，道约人死正。</p>
<p>凡战：若胜，若否。若天，若人。</p>
<p>凡战：三军之戒，无过三日；一卒之警，无过分日；一人之禁，无过瞬息。</p>
<p>凡大善用本，其次用末。执略守微，本末惟权。战也。</p>
<p>凡胜，三军一人，胜。</p>
<p>凡鼓，鼓旌旗，鼓车，鼓马，鼓徒，鼓兵，鼓首鼓足，七鼓兼齐。</p>
<p>凡战，既固勿重。重进勿尽，几尽危。</p>
<p>凡战，非陈之难，使人可陈难，非使可陈难，使人可用难，非知之难，行之难。</p>
<p>人方有性，性州异，教成俗，俗州异，道化俗。</p>
<p>凡众寡，既胜若否。兵不告利，甲不告坚，车不告固，马不告良，众不自多，未获道。</p>
<p>凡战，胜则与众分善。若将复战，则重赏罚。若使不胜，取过在己。复战，则誓以居前，无复先术。胜否勿反，是谓正则。</p>
<p>凡民，以仁救，以义战，以智决，以勇斗，以信专，以利劝，以功胜。故心中仁，行中义，堪物智也，堪大勇也，堪久信也。</p>
<p>让以和，人以洽，自予以不循，争贤以为人，说其心，效其力。</p>
<p>凡战，击其微静，避其强静；击其疲劳，避其闲窕；击其大惧，避其小惧，自古之政也。</p>
<h3 id="用众字数350">用众（字数：350）</h3>
<p>凡战之道，用寡固，用众治；寡利烦，众利正。用众进止，用寡进退。众以合寡，则远裹而阙之；若分而迭击，寡以待众；若众疑之，则自用之。擅利则释旗，迎而反之。敌若众，则相众而受裹。敌若寡若畏，则避之开之。</p>
<p>凡战，背风，背高，右高左险；历沛历圮，兼舍环龟。</p>
<p>凡战，设而观其作，视敌而举。待则循而勿鼓，待众之作；攻则屯而伺之。</p>
<p>凡战，众寡以观其变，进退以观其固，危而观其惧，静而观其怠，动而观其疑，袭而观其治。击其疑，加其卒，致其屈，袭其规。因其不避，阻其图，夺其虑，乘其惧。</p>
<p>凡从奔勿息，敌人或止于路，则虑之。凡近敌都，必有进路，退必有反虑。</p>
<p>凡战，先则弊，后则慑；息则怠，不息亦弊，息久亦反。</p>
<p>其慑书亲绝，是谓绝顾之虑；选良次兵，是谓益人之强；弃任节食，是谓开人之意；自古之政也。</p>
<h2 id="尉缭子">尉缭子</h2>
<h3 id="天官字数328">天官（字数：328）</h3>
<p>梁惠王问尉缭子曰：“黄帝刑德，可以百胜，有之乎？”</p>
<p>尉缭子对曰：“刑以伐之，德以守之，非所谓天官时日阴阳向背也。黄帝者，人事而已矣。何者？今有城，东西攻不能取，南北攻不能取，四方岂无顺时乘之者耶？然不能取者，城高池深，兵器备具，财谷多积，豪士一谋者也。若城下池浅守弱，则取之矣。由是观之，天官时日不若人事也。</p>
<p>（案）［按］天官曰：’背水陈为绝（纪）［地］，向阪陈为废军。’武王伐纣，背济水向山阪而陈，以二万二千五百人，击纣之亿万而灭商，岂纣不得天官之陈哉？楚将公子心与齐人战，时有彗星出，柄在齐。柄所在胜，不可击。公子心曰：’彗星何知！以彗斗者，固倒而胜焉。’明日与齐战，大破之。黄帝曰：’先神先鬼，先稽我智。’谓之天（时）［官］，人事而已。”</p>
<h3 id="兵谈字数490">兵谈（字数：490）</h3>
<p>量土地肥墝而立邑建城。［以城］称地，以（城）［地］称人，以人称粟。三相称，则内可以固守，外可以战胜。战胜于外，（备主）［福生］于内，胜（备）［福］相应，犹合符节，无异故也。</p>
<p>治兵者，若秘于地，若邃于天，生于无。故（关）［开］之，大不窕；［关之，］小不恢。明乎禁舍开塞，民流者亲之，地不任者任之。夫土广而任则国富，民众而（治）［制］则国治。富治者，（民）［车］不发轫，（车）［甲］不出（暴）［櫜］，而威制天下。故曰：“兵胜于朝廷。”</p>
<p>不暴甲而胜者，主胜也。陈而胜者，将胜也。兵起，非可以忿也。见胜则兴，不见胜则止。患在百里之内，不起一日之师；患在千里之内，不起一月之师；患在四海之内，不起一岁之师。</p>
<p>将者，上不制于天，下不制于地，中不制于人。宽不可激而怒，清不可事以财。夫心狂、目盲、耳聋，以三悖率人者，难矣。</p>
<p>兵之所及，羊肠亦胜，锯齿亦胜，缘山亦胜，入谷亦胜，方亦胜，圆亦胜。重者如山如林，如江如河；轻者如炮如燔［，如漏如溃］。如垣压之，如云覆之，令之聚不得以散，散不得以聚，左不得以右，右不得以左。兵如总木，弩如羊角。人人无不腾陵张胆，绝乎疑虑，堂堂决而去。</p>
<h3 id="制谈字数1006">制谈（字数：1006）</h3>
<p>凡兵，制必先定。制先定则士不乱，士不乱则形乃明。金鼓所指，则百人尽斗。陷行乱陈，则千人尽斗。覆军杀将，则万人齐刃。天下莫能当其战矣。</p>
<p>古者，士有什伍，车有偏列。鼓鸣旗麾，先登者未尝非多力国士也，先死者［亦］未尝非多力国士［也］。损敌一人而损我百人，此资敌而伤我甚焉，世将不能禁。征役分军而逃归，或临战自北，则逃伤甚焉，世将不能禁。杀人于百步之外者，弓矢也。杀人于五十步之内者，矛戟也。将已鼓，而士卒相嚣，拗矢折矛抱戟，利后发。战有此数者，内自败也，世将不能禁。士失什伍，车失偏列，奇兵捐将而走，大众亦走，世将不能禁。夫将能禁此四者，则高山陵之，深水绝之，坚陈犯之。不能禁此四者，犹亡舟楫绝江河，不可得也。</p>
<p>民非乐死而恶生也，号令明，法制审，故能使之前。明赏于前，决罚于后，是以发能中利，动则有功。（今）［令］百人一卒，千人一司马，万人一将，以少诛众，以弱诛强。试听臣言其术，足使三军之众诛一人无失刑。父不敢舍子，子不敢舍父，况国人乎？一贼杖剑击于市，万人无不避之者，臣谓非一人之独勇，万人皆不肖也。何则？必死与必生，固不侔也。听臣之术，足使三军之众为一死贼，莫当其前，莫随其后，而能独出独入焉。独出独入者，王霸之兵也。</p>
<p>有提十万之众，而天下莫当者谁？曰桓公也。有提七万之众，而天下莫当者谁？曰吴起也。有提三万之众，而天下莫当者谁？曰武子也。今天下诸国士，所率无不及二十万众者，然不能济功名者，不明乎禁舍开塞也。明其制，一人胜之，则十人亦以胜之也。十人胜之，则百千万人亦以胜之也。故曰：便吾器用，养吾武勇，发之如鸟击，如赴千仞之溪。</p>
<p>今国被患者，以重宝出聘，以爱子出质，以地界出割，得天下助卒。名为十万，其实不过数万尔。其兵来者，无不谓其将曰：“无为天下先战。”其实不可得而战也。</p>
<p>量吾境内之民，无伍莫能正矣。经制十万之众，而王必能使之衣吾衣，食吾食。战不胜，守不固者，非吾民之罪，内自致也。天下诸国助我战，犹良骥騄耳之驶，彼驽马鬐兴角逐，何能绍吾气哉？吾用天下之用为用，吾制天下之制为制。修吾号令，明吾刑赏，使天下非农无所得食，非战无所得爵，使民扬臂争出农战，而天下无敌矣。故曰：发号出令，信行国内。</p>
<p>民言有可以胜敌者，毋许其空言，必试其能战也。视人之地而有之，分人之民而畜之，必能内有其贤者也。不能内有其贤而欲有天下，必覆军杀将。如此，虽战胜而国益弱，得地而国益贫，由国中之制弊矣。</p>
<h3 id="战威字数987">战威（字数：987）</h3>
<p>凡兵，有以道胜，有以威胜，有以力胜。讲武料敌，使敌之气失而师散，虽形全而不为之用，此道胜也。审法制，明赏罚，便器用，使民有必战之心，此威胜也。破军杀将，乘闉发机，溃众夺地，成功乃返，此力胜也。王侯如此，［所］以三胜者毕矣。</p>
<p>夫将（卒）［之］所以战者，民也；民之所以战者，气也。气实则斗，气夺则走。刑（如）未加，兵未接，而所以夺敌者五：一曰庙胜之论，二曰受命之论，三曰逾垠之论，四曰深沟高垒之论，五曰举陈加刑之论。此五者，先料敌而后动，是以击虚夺之也。</p>
<p>善用兵者，能夺人而不夺于人。夺者，心之机也。令者，一众心也。众不审则数变，数变则令虽出众不信矣。故令之法，小过无更，小疑无申。故上无疑令，则众不二听；动无疑事，则众不二志。</p>
<p>［古率民者，］未有不信其心，而能得其力者［也］；未有不得其力，而能致其死战者也。故国必有礼［信］亲爱之义，则可以饥易饱；国必有孝慈廉耻之俗，则可以死易生。古者率民，必先礼信而后爵禄，先廉耻而后刑罚，先亲爱而后律其身。故战者必本乎率身以励众士，如心之使四（支）［肢］也。志不励，则士不死节；士不死节，则众不战。励士之道，民之生不可不厚也；爵列之等，死丧之（亲）［礼］，民之所营，不可不显也。必（也）因民所生而制之，因民所（荣）［营］而显之，田禄之实，饮食之（亲）［粮］，乡里相劝，死（生）［丧］相救，兵役相从，此民之所励也。使什伍如亲戚，卒伯如朋友，止如堵墙，动如风雨，车不结辙，士不旋踵，此本战之道也。</p>
<p>地所以养民也，城所以守地也，战所以守城也。故务耕者民不饥，务守者地不危，务战者城不围。三者，先王之本务［也］。本务［者］，兵最急（本者）。故先王专于兵，有五焉：委积不多则士不行，赏禄不厚则民不劝，武士不选则众不强，备用不便则力不壮，刑赏不中则众不畏。务此五者，静能守其所（固）［有］，动能成其所欲。夫以居攻出，则居欲重，阵欲坚，发欲毕，（阙）［斗］欲齐。</p>
<p>王国富民，霸国富士，仅存之国富大夫，亡国富仓府，（所）［是］谓上满下漏，患无所救。故曰：举贤任能，不时日而事利；明法审令，不卜筮而事吉；贵功养劳，不祷祠而得福。又曰：天时不如地利，地利不如人和。圣人所贵，人事而已。</p>
<p>夫勤劳之师，将（不）［必］先己。暑不张盖，寒不重衣，险必下步，军井成而后饮，军食熟而后饭，军垒成而后舍，劳佚必以身同之。如此，师虽久而不老不弊。</p>
<h3 id="攻权字数917">攻权（字数：917）</h3>
<p>兵以静（胜国）［固］，以专胜。力分者弱，心疑者背。夫力弱，故进退不豪，纵敌不（禽）［擒］。将吏士卒，动静一身。心（既）疑［必］背，则计决而不动，动决而不禁。异口虚言，将无修容，卒无常试，发攻必衄。是谓疾陵之兵，无足与斗。</p>
<p>将帅者，心也；群下者，支节也。其心动以诚，则支节必力；其心动以疑，则支节必背。夫将不心制，卒不节动，虽胜，幸胜也，非攻权也。</p>
<p>夫民无两畏也。畏我侮敌，畏敌侮我，见侮者败，立威者胜。凡将能其道者，吏畏其将也；吏畏其将者，民畏其吏也；民畏其吏者，敌畏其民也。是故知胜败之道者，必先知畏侮之权。</p>
<p>夫不爱说其心者，不我用也；不严畏其心者，不我举也。爱在下顺，威在上立。爱故不二，威故不犯。
故善将者，爱与威而已。</p>
<p>战不必胜，不可以言战；攻不必拔，不可以言攻。不然，虽刑赏不足信也。信在期前，事在未兆。故众已聚不虚散，兵已出不徒归，求敌若求亡子，击敌若救溺人。（分）［囚］险者无战心，（挑）［佻］战者无全气，斗战者无胜兵。</p>
<p>凡挟义而战者，（应）［贵从］我起；争私结怨，（应）［贵以］不得已；怨结（虽）［难］起，待之贵后。故争必当待之，息必当备之。</p>
<p>兵有胜于朝廷，有胜于原野，有胜于市井。斗则［得，服则］失，幸以不败，此不意彼惊惧而曲胜之也。曲胜，言非全也。非全胜者，无权名。故明主战攻［之］日，合鼓合［角］，节以兵刃，不求胜而胜也。</p>
<p>兵有去备彻威而胜者，以其有法故也。有器用之早定也，其应敌也周，其总率也极。故五人而伍，十人而什，百人而卒，千人而率，万人而将，已（用）［周］已极。其朝死则朝代，暮死则暮代。权敌审将，而后举兵。</p>
<p>故凡集兵千里者旬日，百里者一日，必集敌境。卒聚将至，深入其地，错绝其道，栖其大城大邑，使之登城逼危，男女数重，各逼地形，而攻要塞。据一城邑而数道绝，从而攻之。敌将帅不能信，吏卒不能和，刑有所不从者，则我败之矣。敌救未至，而一城已降。</p>
<p>津梁未发，要塞未修，城险未设，渠答未张，则虽有城无守矣。远堡未入，戍客未归，则虽有人无人矣。六畜未聚，五谷未收，财用未敛，则虽有资无资矣。夫城邑空虚而资尽者，我因其虚而攻之。法曰：“独出独入，敌不接刃而致之。”此之谓也。</p>
<h3 id="守权字数488">守权（字数：488）</h3>
<p>凡守者，进不郭（围）［圉］，退不亭障，以御战，非善者也。豪杰雄俊，坚甲利兵，劲弩（疆）［强］矢，尽在郭中，乃收窖廪，毁拆而入保，令客气十百倍，而主之气不半焉。敌攻者，伤之甚也。然而世将弗能知。</p>
<p>夫守者，不失险者也。守法：城一丈，十人守之，工食不与焉。出者不守，守者不出。一而当十，十而当百，百而当千，千而当万。故为城郭者，非特费于民聚土壤也，诚为守也。千丈之城，则万人之守。池深而广，城坚而厚，士民备，薪食给，弩坚矢强，矛戟称之，此守法也。</p>
<p>攻者不下十余万之众，其有必救之军者，则有必守之城；无必救之军者，则无必守之城。若彼［城］坚而救诚，则愚夫愚妇无不蔽城尽资血城者。期年之城，守余于攻者，救余于守者。若彼城坚而救不诚，则愚夫愚妇无不守陴而泣下，此人之常情也。遂发其窖廪救抚，则亦不能止矣。必鼓其豪杰雄俊，坚甲利兵，劲弩强矢并于前，（分历）［幺么］毁瘠者并于后。</p>
<p>十万之军顿于城下，救必开之，守必出之。（据出）［出据］要塞，但救其后，无绝其粮道，中外相应。此救而示之不诚。［示之不诚，］则倒敌而待之者也。后其壮，前其老，彼敌无前，守不得而止矣。此守权之谓也。</p>
<h3 id="十二陵字数169">十二陵（字数：169）</h3>
<p>威在于不变；惠在于因时；机在于应事；战在于治气；攻在于意表；守在于外饰；无过在于度数；无（因）［困］在于豫备；慎在于畏小；智在于治大；除害在于敢断；得众在于下人。</p>
<p>悔在于任疑；孽在于屠戮；偏在于多私；不祥在于恶闻己过；不度在于竭民财；不明在于受间；不实在于轻发；固陋在于离贤；祸在于好利；害在于亲小人；亡在于无所守；危在于无号令。</p>
<h3 id="武议字数1325">武议（字数：1325）</h3>
<p>凡兵，不攻无过之城，不杀无罪之人。夫杀人之父兄，利人之货财，臣妾人之子女，此皆盗也。故兵者，所以诛暴乱禁不义也。兵之所加者，农不离其田业，贾不离其肆宅，士大夫不离其官府，由其武议在于一人，故兵不血刃而天下亲焉。</p>
<p>万乘农战，千乘救守，百乘事养。农战不外索权，救守不外索助，事养不外索资。夫出不足战，入不足守者，治之以市。市者，所以（外）［给］战守也。万乘无千乘之助，必有百乘之市。</p>
<p>凡诛［赏］者，所以明武也。杀一人而三军震者，杀之；（杀）［赏］一人而万人喜者，（杀）［赏］之。杀之贵大，赏之贵小。当杀而虽贵重必杀之，是刑上究也；赏及牛童马圉者，是赏下流也。夫能刑上究、赏下流，此将之武也，故人主重将。</p>
<p>夫将，提鼓挥袍，临难决战。接兵角刃，鼓之而当，则赏功立名；鼓之而不当，则身死国亡。是存亡安危，在于桴端，奈何无重将也。夫提鼓挥袍，接兵角刃，居以武事成功者，臣以为非难也。</p>
<p>古人曰：“无蒙冲而攻，无渠答而守，是谓无善之军。”视无见，听无闻，由国无市也。夫市也者，百货之官也。市贱卖贵，以限士人。人食粟一斗，马食（粟）［菽］三斗，人有饥色，马有瘠形，何也？市有所出，而官无主也。夫提天下之节制，而无百货之官，无谓其能战也。</p>
<p>起兵，直使甲冑生虮［虱］者，必为吾所效用也。鸷鸟逐雀，有袭人之怀，入人之室者，非出生［也］，后有惮也。</p>
<p>太公望年七十，屠牛朝歌，卖食盟津，过七年余而主不听，人人（之谓）［谓之］狂夫也。及遇文王，则提三万之众，一战而天下定。非武议，安得此合也。故曰：“良马有策，远道可致；贤士有合，大道可明。”</p>
<p>武王伐纣，师渡盟津，右旄左钺，死士三百，战士三万。纣之陈亿万，飞廉、恶来，身先戟斧，陈开百里。武王不罢市民，兵不血刃，而［克］商诛纣。无祥异也，人事修不修而然也。今世将考孤虚，占咸池，合龟兆，视吉凶，观星辰风云之变，欲以成胜立功，臣以为难。</p>
<p>夫将者，上不制于天，下不制于地，中不制于人。故兵者，凶器也；争者，逆德也。将者，死官也。故不得已而用之。无天于上，无地于下，无主于后，无敌于前。一人之兵，如狼如虎，如风如雨，如雷如霆，震震冥冥，天下皆惊。</p>
<p>胜兵似水。夫水，至柔弱者也，然所触，丘陵必为之崩，无异也，性专而触诚也。今以莫邪之利，犀兕之坚，三军之众，有所奇正，则天下莫当其战矣。故曰：举贤用能，不时日而事利；明法审令，不占筮而获吉；贵功养劳，不祷祠而得福。又曰：天时不如地利，地利不如人和。古之圣人，谨人事而已。</p>
<p>吴起与秦战，
舍不平陇亩，朴樕盖之，以蔽霜露。如此何也？不自高人故也。乞人之死不索尊，竭人之力不责礼。故古者，甲冑之士不拜，示人无已烦也。夫烦人而欲乞其死、竭其力，自古至今未尝闻矣。</p>
<p>将受命之日忘其家，张军宿野忘其亲，援（抱）［桴］而鼓忘其身。吴起临战，左右进剑。起曰：“将专主旗鼓尔，临难决疑，挥兵指刃，此将事也。一剑之任，非将事也。”三军成行，一舍而后成三舍，三舍之余，如决川源。望敌在前，因其所长而用之。敌白者垩之，赤者赭之。</p>
<p>吴起与秦战，未合，一夫不胜其勇，前获双首而还。吴起立斩之。军吏谏曰：“此材士也，不可斩。”起曰：“材士则是也，非吾令也。”斩之。</p>
<h3 id="将理字数362">将理（字数：362）</h3>
<p>凡将，理官也，万物之主也，不私于一人。夫能无（移）［私］于一人，故万物至而制之，万物至而命之。</p>
<p>君子不救囚于五步之外，虽钩矢射之，弗追也。故善审囚之情，不待箠楚，而囚之情可毕矣。笞人之背，灼人之胁，束人之指，而讯囚之情，虽国士有不胜其酷而自诬矣。</p>
<p>今世谚云：“千金不死，百金不刑。”试听臣之言、行臣之术，虽有尧舜之智，不能（关）［开］一言；虽有万金，不能用一铢。</p>
<p>今夫（决狱）［系者］，小圄不下十数，
中圄不下百数，大圄不下千数。十人联百人之事，百人联千人之事，千人联万人之事。所联之者，亲戚兄弟也，其次婚姻也，其次知识故人也。是农无不离［其］田业，贾无不离［其］肆宅，士大夫无不离［其］官府。如此关联良民，皆囚之情也。兵法曰：“十万之师出，日费千金。”今良民十万而联于（囚）［囹］圄，上不能省，臣以为危也。</p>
<h3 id="原官字数341">原官（字数：341）</h3>
<p>官者，事之所主，为治之本也。制者，职分四民，治之分也。贵爵富禄必称，尊卑之体也。好善罚恶，正比法，会计民之具也。均（井地）［地分］，节赋敛，取与之度也。程工人，备器用，匠工之功也。分地塞要，殄怪禁淫之事也。</p>
<p>守法稽断，臣下之节也。明法稽验，主上之操也。明主守，等轻重，臣主之权也。明赏赉，严诛责，止奸之术也。审开塞，守一道，为政之要也。下达上通，至聪之听也。知国有无之数，用其仂也。知彼弱者，强之体也。知彼动者，静之决也。官分文武，惟王之二术也。</p>
<p>俎豆同制，天子之会也。游说（开）［间］谍无自入，正议之术也。诸侯有谨天子之礼，君民继世，承王之命也。更（造）［号］易常，违王明德，故礼得以伐也。</p>
<p>官无事治，上无庆赏，民无狱讼，国无商贾，何王之至！明举上达，在王垂听也。</p>
<h3 id="治本字数641">治本（字数：641）</h3>
<p>凡治人者何？曰：非五谷无以充腹，非丝麻无以盖形。故充腹有粒，盖形有缕。</p>
<p>夫在芸耨，妻在机杼，民无二事，则有积蓄。夫无雕文刻镂之事，女无绣饰纂组之作。木器液，金器腥。圣人饮于土，食于土，故埏埴以为器，天下无费。</p>
<p>今也，金木之性不寒而衣绣饰，马牛之性食草饮水而给菽粟。是治失其本，而宜设之制也。春夏夫出于南亩，秋冬女练［于］布帛，则民不困。今短褐不蔽形，糟糠不充腹，失其治也。古者，土无肥硗，人无勤惰，古人何得，而今人何失邪？耕有不终亩，织有日断机，而奈何寒饥！盖古治之行，今治之止也。</p>
<p>夫谓治者，使民无私也。民无私，则天下为一家，而无私耕私织。共寒其寒，共饥其饥。故如有子十人，不加一饭；有子一人，不损一饭。焉有喧呼酖酒以败善类乎？民相轻佻，则欲心（与）［兴］，争夺之患起矣。横生于一夫，则民私饭有储食，私用有储财。民一犯禁，而拘以刑治，乌有以为人上也。善政执其制，使民无私。为下不敢私，则无为非者矣。反本缘理，出乎一道，则欲心去，争夺止，囹圄空，野充粟多，安民怀远，外无天下之难，内无暴乱之事，治之至也。</p>
<p>苍苍之天，莫知其极。帝王之君，谁为法则？往世不可及，来世不可待，求己者也。</p>
<p>所谓天子者四焉：一曰神明，二曰垂光，三曰洪叙，四曰无敌。此天子之事也。</p>
<p>野物不为牺牲，杂学不为通儒。</p>
<p>今说者曰：“百里之海，不能饮一夫；三尺之泉，足止三军渴。”臣谓：欲生于无度，邪生于无禁。太上神化，其次因物，其下在于无夺民时，无损民财。夫禁必以武而成，赏必以文而成。</p>
<h3 id="战权字数380">战权（字数：380）</h3>
<p>兵法曰：“千人而成权，万人而成武。”权先加人者，敌不力交；武先加人者，敌无威接。故兵贵先，胜于此，则胜彼矣；弗胜于此，则弗胜彼矣。</p>
<p>凡我往则彼来，彼来则我往，相为胜败，此战之理然也。夫精诚在乎神明，战（楹）［权］在乎道之所极。有者无之，无者有之，安所信之。</p>
<p>先王之所传闻者，任正去诈，存其慈顺，决无留刑。故知道者，必先图不知止之败，恶在乎必往有功。轻进而求战，敌复图止，我往而敌制胜矣。故兵法曰：“求而从之，见而加之，主人不敢当而陵之，必丧其权。”</p>
<p>凡夺者无气，恐者不（守可）［可守］，败者无人，兵无道也。意往而不疑则从之，夺敌而无败则加之，明视而高居则威之，兵道极矣。</p>
<p>其言无谨，偷矣；其陵犯无节，（被）［破］矣。水溃雷击，三军乱矣。必安其危，去其患，以智决之。高之以廊庙之（谕）［论］，重之以受命之论，锐之以逾垠之论，则敌国可不战而服。</p>
<h3 id="重刑令字数140">重刑令（字数：140）</h3>
<p>夫将自千人以上，有战而北，守而降，离地逃众，命曰“国贼”。身戮家残，去其籍，发其坟墓，暴其骨于市，男女公于官。自百人（已）［以］上，有战而北，守而降，离地逃众，命曰“军贼”。身死家残，男女公于官。使民内畏重刑，则外轻敌。故先王明制度于前，重威刑于后。刑重则内畏，内畏则外坚矣。</p>
<h3 id="伍制令字数257读">伍制令（字数：257）（读）</h3>
<p>军中之制，五人为伍，伍相保也；十人为什，什相保也；五十为属，属相保也；百人为闾，闾相保也。</p>
<p>伍有干令犯禁者，揭之，免于罪；知而弗揭，全伍有诛。</p>
<p>什有干令犯禁者，揭之，免于罪；知而弗揭，全什有诛。</p>
<p>属有干令犯禁者，揭之，免于罪；知而弗揭，全属有诛。</p>
<p>闾有干令犯禁者，揭之，免于罪；知而弗揭，全闾有诛。</p>
<p>吏自什长以上，至左右将，上下皆相保也。有干令犯禁者，揭之，免于罪；知而弗揭者，皆与同罪。</p>
<p>夫什伍相结，上下相联，无有不得之奸，无有不揭之罪。父不得以私其子，兄不得以私其弟，而况国人聚舍同食，乌能以干令相私者哉！</p>
<h3 id="分塞令字数211">分塞令（字数：211）</h3>
<p>中军、左、右、前、后军，皆有（地分）［分地］，方之以行垣，而无通其交往。将有分地，帅有分地，伯有分地，皆营其沟域，而明其塞令。使非百人无得通。非其百人而入者
，伯诛之；伯不诛，与之同罪。</p>
<p>军中纵横之道，百有二十步而立一府柱，量人与地，柱道相望，禁行清道。非将吏之符节，不得通行。采薪（之）［刍］牧者，皆成行伍；不成行伍者，不得通行。吏属无节，士无伍者，横门诛之。
逾分干地者，诛之。故内无干令犯禁，则外无不获之奸。</p>
<h3 id="束伍令字数184">束伍令（字数：184）</h3>
<p>束伍之令曰：五人为伍，共一符，收于将吏之所。亡伍而得伍，当之；得伍而不亡，有赏，亡伍不得伍，身死家残。亡长得长，当之；得长不亡，有赏，亡长不得长，身死家残；复战得首长，除之。亡将得将，当之；得将不亡，有赏，亡将不得将，坐离地遁逃之法。</p>
<p>战诛之法曰：什长得诛十人，伯长得诛什长，千人之将得诛百人之长，万人之将得诛千人之将，左、右将军得诛万人之将，大将军无不得诛。</p>
<h3 id="经卒令字数277">经卒令（字数：277）</h3>
<p>经卒者，以经令分之为三分焉：左军苍旗，卒戴苍羽；右军白旗，卒戴白羽；中军黄旗，卒戴黄羽。</p>
<p>卒有五章：前一行苍章，次二行赤章，次三行黄章，次四行白章，次五行黑章。次以经卒，亡章者有诛。前一五行，置章于首；次二五行，置章于项；次三五行，置章于胸；次四五行，置章于腹；次五五行，置章于腰。如此，卒无非其吏，吏无非其卒。见非而不（诰）［诘］，见乱而不禁，其罪如之。</p>
<p>鼓行交斗，则前行进为犯难，后行（进）［退］为辱众。逾五行而前者有赏，逾五行而后者有诛。所以知进退先后，吏卒之功也。故曰：“鼓之，前如雷霆，动如风雨，莫敢当其前，莫敢蹑其后。”言有经也。</p>
<h3 id="勒卒令字数416">勒卒令（字数：416）</h3>
<p>金、鼓、铃、旗，四者各有法。鼓之则进，重鼓则击。金之则止，重金则退。铃，传令也。旗，麾之左则左，麾之右则右。奇兵则反是。一鼓一击而左，一鼓一击而右。一步一鼓，步鼓也。十步一鼓，趋鼓也
。音不绝，鹜鼓也。商，将鼓也。角，帅鼓也。小鼓，伯鼓也。三鼓同，则将、帅、伯其心一也。奇兵则反是。鼓失次者有诛，（讙）［喧
］哗者有诛，不听金、鼓、铃、旗而动者有诛。</p>
<p>百人而教战，教成，合之千人；千人教成，合之万人；万人教成，合之三军。三军之众，有分有合，为大战之法，教成，试之以阅。</p>
<p>方亦胜，圆亦胜，错邪亦胜，临险亦胜。敌在山，缘而从之；敌在渊，没而从之。求敌若求亡子，从之无疑，故能败敌而制其命。</p>
<p>夫蚤决先（敌）［定］，若计不先定，虑不蚤决，则进退不定，疑生必败。故正兵贵先，奇兵贵后，或先或后，制敌者也。</p>
<p>世将不知法者，专命而行，先击而勇，无不败者也。其举有疑而不疑，其往有信而不信，其致有迟疾而不迟疾。是三者，战之累也。</p>
<h3 id="将令字数145">将令（字数：145）</h3>
<p>将军受命，君必先谋于庙，行令于廷，君身以斧钺授将，曰：“左、右、中军皆有分职，若逾分而上请者死。军无二令，二令者诛，留令者诛，失令者诛。”</p>
<p>将军告曰：“出国门之外，期日中，设营表，置辕门。期之，如过时，则坐法。”</p>
<p>将军入营，即闭门清道，有敢行者诛，有敢高言者诛，有敢不从令者诛。</p>
<h3 id="踵军令字数309">踵军令（字数：309）</h3>
<p>所谓踵军者，去大军百里，期于会地，为三日熟食，前军而行。为战，合之表，合表乃起。踵军飨士，使为之战势，是谓趋战者也。</p>
<p>兴军者，前踵军而行，合表乃起。去大军一倍其道，去踵军百里，期于会地，为六日熟食，使为战备。分卒据要害，战利则追北，按兵而趋之。踵军遇有还者，诛之。所谓诸将之兵在四奇之内者胜也。</p>
<p>兵有什伍，有分有合，豫为之职，守要塞关梁而分居之。战，合表起，即皆会也。大军为计日之食，起，战具无不及也。令行而起，不如令者有诛。</p>
<p>凡称分塞者，四境之内，当兴军踵军既行，则四境之民无得行者。奉王之军命，授持符节，名为顺职之吏。非顺职之吏而行者，诛之。战，合表起，顺职之吏乃行，用以相参
。故欲战，先安内也。</p>
<h3 id="兵教上字数635">兵教上（字数：635）</h3>
<p>兵之教令，分营居陈，有非令而进退者，加犯教之罪。前行者，前行教之；后行者，后行教之；左行者，左行教之；右行者，右行教之。教举五人，其甲首有赏。弗教，如犯教之罪。罗地者，自揭其伍。伍内互揭之，免其罪。</p>
<p>凡伍临陈，若一人有不进死于敌，则教者如犯法者之罪。凡什保什，若亡一人，而九人不尽死于敌，则教者如犯法者之罪。自什己上至于裨将，有不若法者，则教者如犯法者之罪。凡明刑罚，正劝赏，必在乎兵教之法。</p>
<p>将异其旗，卒异其章。左军章左肩，右军章右肩，中军章胸前，书其章曰：“某甲某士”。前后章各五行，尊章置首上，其次差降之。</p>
<p>伍长教其四人，以板为鼓，以瓦为金，以竿为旗。击鼓而进，低旗则趋，击金而退。麾而左之，麾而右之，金鼓俱击而坐。伍长教成，合之什长。什长教成，合之卒长。卒长教成，合之伯长。伯长教成，合之兵尉。兵尉教成，合之裨将。裨将教成，合之大将。大将教之，陈于中野，置大表三，百步而一。既陈，去表百步而决，百步而趋，百步而鹜。习战以成其节，乃为之赏法。</p>
<p>自尉吏而下，尽有旗。战胜得旗者，各视其所得之爵，以明赏劝之心。战胜在乎立威，立威在乎戮力，戮力在乎正罚。正罚者，所以明赏也。</p>
<p>令民背国门之限，决生死之分，教之死而不疑者，有以也。令守者必固，战者必斗；奸谋不作，奸民不语；令行无变，兵行无猜；轻者若霆，奋敌若惊。举功别德，明如白黑，令民从上令，如四肢应心也。</p>
<p>前军绝行乱陈，破坚如溃者，有以也。此之谓兵教，所以开封疆，守社稷，除患害，成武德也。</p>
<h3 id="兵教下字数831">兵教下（字数：831）</h3>
<p>臣闻人君有必胜之道，故能并兼广大，以一其制度，则威加天下。有十二焉：一曰连刑，谓同罪保伍也；二曰地禁，谓禁止行道，以网外奸也；三曰全军，谓甲首相附，三五相同，以结其联也；四曰开塞，谓分地以限，各死其职而坚守也；五曰分限，谓左右相禁，前后相待，垣车为固，以逆以止也；六曰号别，谓前列务进，以别其后者，不得争先登不次也；七曰五章，谓彰明行列，始卒不乱也；八曰全曲，谓曲折相从，皆有分部也；九曰金鼓，谓兴有功，致有德也；十曰陈车，谓接连前矛，马冒其目也；十一曰死士，谓众军之中有材力者，乘于战车，前后纵横，出奇制敌也；十二曰力卒，谓经旗全曲，不麾不动也。此十二者教成，犯令不舍。兵弱能强之，主卑能尊之，令弊能起之，民流能亲之，人众能治之，地大能守之。国车不出于阃，组甲不出于橐，而威服天下矣。</p>
<p>兵有五致：为将忘家，逾垠忘亲，指敌忘身，必死则生，急胜为下。百人被刃，陷行乱陈；千人被刃，擒敌杀将；万人被刃，横行天下。</p>
<p>武王问太公望曰：“吾欲少间而极用人之要。”望对曰：“赏如山，罚如溪。太上无过，其次补过。使人无得私语，诸罚而请不罚者死，诸赏而请不赏者死。”</p>
<p>伐国必因其变。示之财以观其穷，示之弊以观其病，上乖者下离，若此之类，是伐之因也。</p>
<p>凡兴师，必审内外之权，以计其去。兵有备阙，粮食有余不足，校所出入之路，然后兴师伐乱，必能入之。</p>
<p>地大而城小者，必先收其地；城大而地窄者，必先攻其城；地广而人寡者，则绝其阨；地狭而人众者，则筑大堙以临之。无丧其利，无夺其时，宽其政，夷其业，救其弊，则足施天下。</p>
<p>今战国相攻，大伐有德。自伍而两，自两而师，不一其令。率俾民心不定，徒尚骄侈，谋患辨讼，吏究其事，累且败也。日暮路远，还有挫气；师老将贪，争掠易败。</p>
<p>凡将轻、垒卑、众动，可攻也。将重、垒高、众惧，可围也。凡围，必开其小利，使渐夷弱，则节吝有不食者矣。众夜击者，惊也；众避事者，离也；待人之救，期战而蹙，皆心失而伤气也。伤气败军，曲谋败国。</p>
<h3 id="兵令上字数452">兵令上（字数：452）</h3>
<p>兵者，凶器也；争者，逆德也。事必有本，故王者伐暴乱，本仁义焉。战国则以立威抗敌相图，而不能废兵也。</p>
<p>兵者，以武为植，以文为种。武为表，文为里。能审此二者，知胜败矣。文所以视利害、辨安危；武所以犯强敌、力攻守也。</p>
<p>专一则胜，离散则败。陈以密则固，锋以疏则达。卒畏将甚于敌者胜，卒畏敌甚于将者败。所以知胜败者，称将于敌也。敌与将，犹权衡焉。</p>
<p>安静则治，暴疾则乱。出卒陈兵有常令，行伍疏数有常法，先后之次有适宜。常令者，非追北袭邑攸用也。前后不次，则失也。乱先后，斩之。</p>
<p>常陈皆向敌，有内向，有外向，有立陈，有坐陈。夫内向，所以顾中也；外向，所以备外也。立陈，所以行也；坐陈，所以止也。立坐之陈，相参进止，将在其中。坐之兵剑斧，立之兵戟弩，将亦居中。</p>
<p>善御敌者，正兵先合，而后扼之，此必胜之术也。</p>
<p>陈之斧钺，饰之旗章，有功必赏，犯令必死。存亡死生，在桴之端。虽天下有善兵者，莫能御此矣。</p>
<p>矢射未交，长刃未接，前噪者谓之虚，后噪者谓之实，不噪者谓之秘。虚、实、［秘］者，兵之体也。</p>
<h3 id="兵令下字数657">兵令下（字数：657）</h3>
<p>诸去大军为前御之备者，边县列候，相去三、五里。
闻大军为前御之备，战则皆禁行，所以安内也。</p>
<p>内卒出戍，令将吏授旗鼓戈甲。发日，后将吏及出县封界者，以坐后戍法。兵戍边一岁，遂亡不候代者，法比亡军。父母妻子知之，与同罪；弗知，赦之。卒后将吏而至大将所一日，父母妻子
尽同罪。卒逃归至家一日，父母妻子弗捕执及不言，亦同罪。</p>
<p>诸战而亡其将吏者，及将吏弃卒独北者，尽斩之。前吏弃其卒而北，后吏能斩之而夺其卒者，赏。军无功者，戍三岁。</p>
<p>三军大战，若大将死，而从吏五百人以上不能死敌者斩，大将左右近卒在陈中者皆斩，余士卒有军功者夺一级
，无军功者戍三岁。战亡伍人，及伍人战死不得其尸，同伍尽夺其功，得其尸，罪皆赦。</p>
<p>军之利害，在国之名实。今名在官，而实在家，官不得其实，家不得其名。聚卒为军，有空名而无
实，外不足以御敌，内不足以守国，此军之所以不给，将之所以夺威也。</p>
<p>臣以谓卒逃归者，同舍伍人及吏罚入粮为饶，名为军实，是有一军之名，而有二实之出。国内空虚，自竭民岁，曷以免奔北之祸乎？今以法止逃归、禁亡军，是兵之一胜也。什伍相联，及战斗
，则卒吏相救，是兵之二胜也。将能立威，卒能节制，号令明信，攻守皆得，是兵之三胜也。</p>
<p>臣闻古之善用兵者，能杀士卒之半，其次杀其十三，其下杀其十一。能杀其半者，威加海内；杀其十三者，力加诸侯；杀其十一者，令行士卒。故曰：百万之众不用命，不如万人之斗也
；万人之斗［不用命］，不如百人之奋也。赏如日月，信如四时，令如斧钺，（制）［利］如干将，士卒不用命者，未之有也。</p>
<h2 id="三略">三略</h2>
<h3 id="上略字数2802">上略（字数：2802）</h3>
<p>夫主将之法，务揽英雄之心，赏禄有功，通志于众。故与众同好，靡不成；与众同恶，靡不倾。治国安家，得人也；亡国破家，失人也。含气之类咸愿得其志。</p>
<p>《军谶》曰：“柔能制刚，弱能制强。”柔者，德也；刚者，贼也。弱者人之所助，强者怨之所攻。柔有所设，刚有所施；弱有所用，强有所加；兼此四者，而制其宜。</p>
<p>端末未见，人莫能知；天地神明，与物推移；变动无常，因敌转化；不为事先，动而辄随。故能图制无疆，扶成天威，匡正八极，密定九夷。如此谋者，为帝王师。</p>
<p>故曰：莫不贪强，鲜能守微，若能守微，乃保其生。圣人存之，动应事机。舒之弥四海，卷之不盈怀；居之不以室宅，守之不以城郭；藏之胸臆，而敌国服。</p>
<p>《军谶》曰：“能柔能刚，其国弥光；能弱能强，其国弥彰；纯柔纯弱，其国必削；纯刚纯强，其国必亡。”</p>
<p>夫为国之道，恃贤与民。信贤如腹心，使民如四肢，则策无遗。所适如支体相随，骨节相救；天道自然，其巧无间。</p>
<p>军国之要，察众心，施百务。危者安之，惧者欢之，叛者还之，怨者原之，诉者察之，卑者贵之，强者抑之，敌者残之，贪者丰之，欲者使之，畏者隐之，谋者近之，谗者覆之，毁者复之，反者废之，横者挫之，满者损之，归者招之，服者居之，降者脱之。获固守之，获阨塞之，获难屯之，获城割之，获地裂之，获财散之。敌动伺之，敌近备之，敌强下之，敌佚去之，敌陵待之，敌暴绥之，敌悖义之，敌睦携之。顺举挫之，因势破之，放言过之，四网罗之。得而勿有，居而勿守，拔而勿久，立而勿取。为者则己，有者则士。焉知利之所在？彼为诸侯，己在天子，使城自保，令士自处。世能祖祖，鲜能下下⑩；祖祖为亲，下下为君。下下者，务耕桑，不夺其时；薄赋敛，不匮其财；罕徭役，不使其劳；则国富而家娭，然后选士以司牧之。夫所谓士者，英雄也。故曰：罗其英雄则敌国穷。英雄者，国之干；庶民者，国之本。得其干，收其本，则政行而无怨。</p>
<p>夫用兵之要，在崇礼而重禄。礼崇，则智士至；禄重，则义士轻死。故禄贤不爱财，赏功不逾时则下力并而敌国削。夫用人之道，尊以爵，赡以财，则士自来；接以礼，励以义，则士死之。</p>
<p>夫将帅者，必与士卒同滋味而共安危，敌乃可加。故兵有全胜，敌有全因。昔者良将之用兵，有馈箪醪者，使投诸河与士卒同流而饮。夫一箪之醪不能味一河之水，而三军之士思为致死者，以滋味之及己也。《军谶》曰：“军井未达，将不言渴；军幕未办，将不言倦；军灶未炊，将不言饥。冬不服裘，夏不操扇，雨不张盖。”是谓将礼。与之安，与之危，故其众可合而不可离，可用而不可疲；以其恩素蓄，谋素合也。故蓄恩不倦，以一取万。</p>
<p>《军谶》曰：“将之所以为威者，号令也；战之所以全胜者，军政也；士之所以轻战者，用命也。”故将无还令，赏罚必信；如天如地，乃可御人；士卒用命，乃可越境。夫统军持势者，将也；制胜破敌者，众也。故乱将不可使保军，乖众不可使伐人。攻城则不拔，图邑则不废；二者无功，则士力疲弊。士力疲弊，则将孤众悖；以守则不固，以战则奔北。是谓老兵。兵老，则将威不行；将无威，则士卒轻刑；士卒轻刑，则军失伍；军失伍，则士卒逃亡；士卒逃亡，则敌乘利；敌乘利，则军必丧。《军谶》曰：“良将之统军也，恕己而治人，推惠施恩，士力日新，战如风发，攻如河决。”故其众可望而不可当，可下而不可胜。以身先人，故其兵为天下雄。《军谶》曰：“军以赏为表，以罚为里。”赏罚明，则将威行；官人得，则士卒服；所任贤，则敌国震。《军谶》曰：“贤者所适，其前无敌。”故士可下而不可骄，将可乐而不可忧，谋可深而不可疑。士骄，则下不顺；将忧，则内外不相信；谋疑，则敌国奋。以此，攻伐则致乱。</p>
<p>夫将者，国之命也。将能制胜，则国家安定。《军谶》曰：“将能清，能净；能平，能整；能受谏，能听讼；能纳人，能采言；能知国俗，能图山川；能表险难，能制军权。”故曰，仁贤之智，圣明之虑，负薪之言，廊庙之语，兴衰之事，将所宜闻。将者，能思士如渴，则策从焉。夫将，拒谏，则英雄散；策不从，则谋士叛；善恶同，则功臣倦；专己，则下归咎；自伐，则下少功；信谗，则众离心；贪财，则奸不禁；内顾，则士卒淫。将有一，则众不服；有二，则军无式；有三，则下奔北；有四，则祸及国。《军谶》曰：“将谋欲密，士众欲一，攻敌欲疾。”将谋密，则奸心闭；士众一，则军心结；攻敌疾，则备不及设。军有此三者，则计不夺。将谋泄，则军无势；外窥内，则祸不制；财入营，则众奸会。将有此三者，军必败。将无虑，则谋士去；将无勇，则吏士恐；将妄动，则军不重。将迁怒，则一军惧。《军谶》曰：“虑也，勇也，将之所重；动也，怒也，将之所用。”此四者，将之明诫也。</p>
<p>《军谶》曰：“军无财，士不来；军无赏，士不往。”《军谶》曰：“香饵之下，必有悬鱼；重赏之下，必有死夫。”故礼者，士之所归；赏者，士之所死。招其所归，示其所死，则求者至。故礼而后悔者士不止；赏而后悔者士不使。礼赏不倦，则士争死。《军谶》曰：“兴师之国，务先隆恩；攻取之国，务先养民。”以寡胜众者，恩也。以弱胜强者民也。故良将之养士，不易于身；故能使三军如一心，则其胜可全。《军谶》曰：“用兵之要，必先察敌情：视其仓库，度其粮食，卜其强弱，察其天地，伺其空隙。”故国无军旅之难而运粮者，虚也；民菜色者，穷也。千里馈粮，民有饥色；樵苏后爨，师不宿饱。夫运粮百里，无一年之食；二百里，无二年之食；三百里，无三年之食，是国虚。国虚，则民贫；民贫，则上下不亲。敌攻其外，民盗其内，是谓必溃。</p>
<p>《军谶》曰：“上行虐，则下急刻；上推诿，则下倾覆；赋敛重数，刑罚无极，民相残贼；是谓亡国。”</p>
<p>《军谶》曰：“内贪外廉，诈誉取名；窃公为恩，令上下昏；饰躬正颜，以获高官；是谓盗端。”</p>
<p>《军谶》曰：“群吏朋党，各进所亲；招举奸枉，抑挫仁贤；背公立私，同位相讪；是谓乱源。”</p>
<p>《军谶》曰：“强宗聚奸，无位而尊，威无不震；葛藟相连，种德立恩，夺在位权；侵侮下民，国内哗喧，臣蔽不言；是谓乱根。”</p>
<p>《军谶》曰：“世世作奸，侵盗县官，进退求便，委曲弄文，以危其君；是谓国奸。”</p>
<p>《军谶》曰：“吏多民寡，尊卑相若，强弱相虏；莫适禁御，延及君子，国受其咎。”</p>
<p>《军谶》曰：“善善不进，恶恶不退；贤者隐蔽，不肖在位；国受其害。”</p>
<p>《军谶》曰：“枝叶强大，比周居势；卑贱陵贵，久而益大；上不忍废，国受其败。”</p>
<p>《军谶》曰：“佞臣在上，一军皆讼；引威自与，动违于众；无进无退，苟然取容◎；专任自己，举措伐功；诽谤盛德，诬述庸庸；无善无恶，皆与己同；稽留行事，命令不通；造作其政，变古易常；君用佞人，必受祸殃。”</p>
<p>《军谶》曰：“奸雄相称，障蔽主明；毁誉并兴，壅塞主聪；各阿所以，令主失忠。”</p>
<p>故主察异言，乃睹其萌；主聘儒贤，奸雄乃遁；主任旧齿，万事乃理；主聘岩穴，士乃得实；谋及负薪，功乃可述；不失人心，德乃洋溢。</p>
<h3 id="中略字数851">中略（字数：851）</h3>
<p>夫三皇无言而化流四海，故天下无所归功。帝者，体天则地，有言有令，而天下太平；群臣让功，四海化行，百姓不知其所以然。故使臣不待礼赏；有功，美而无害。王者，制人以道，降心服志，设矩备衰，四海会同，王职不废。虽有甲兵之备，而无斗战之患。君无疑于臣，臣无疑于主，国定主安，臣以义退，亦能美而无害。霸者，制士以权，结士以信，使士以赏；信衰则士疏，赏亏则士不用命。</p>
<p>《军势》曰：“出军行师，将在自专；进退内御，则功难成。”</p>
<p>《军势》曰：“使智、使勇、使贪、使愚：智者乐立其功，勇者好行其志，贪者邀趋其利，愚者不顾其死；因其至情而用之，此军之微权也。”《军势》曰：“无使辩士谈说敌美，为其惑众；无使仁者主财，为其多施而附于下。”《军势》曰：“禁巫祝，不得为吏士卜问军之吉凶。”《军势》曰：“使义士不以财。故义者，不为不仁者死，智者不为暗主谋。”</p>
<p>主，不可以无德，无德则臣叛；不可以无威，无威则失权。臣，不可以无德，无德则无以事君；不可以无威，无威则国弱，威多则身蹶。</p>
<p>故圣王御世，观盛衰，度得失，而为之制；故诸侯二师，方伯三师，天子六师。世乱，则叛逆生；王泽竭，则盟誓相诛伐。德同势敌，无以相倾，乃揽英雄之心，与众同好恶，然后加之以权变。故非计策，无以决嫌定疑；非谲奇，无以破奸息寇；非阴谋，无以成功。</p>
<p>圣人体天，贤者法地，智者师古。是故《三略》为衰世作：“上略”设礼赏，别奸雄，著成败；“中略”差德行，审权变；“下略”陈道德，察安危，明贼贤之咎。故人主深晓“上略”，则能任贤擒敌；深晓“中略”，则能御将统众；深晓“下略”，则能明盛衰之源，审治国之纪。人臣深晓“中略”，则能全功保身。夫高鸟死，良弓藏；敌国灭，谋臣亡。亡者，非丧其身也，谓夺其威，废其权也。封之于朝，极人臣之位，以显其功；中州善国，以富其家；美色珍玩，以说其心。夫人众一合而不可卒离，威权一与而不可卒移。还师罢军，存亡之阶。故弱之以位，夺之以国，是谓霸者之略。故霸者之作，其论驳也。存社稷罗英雄者，“中略”之势也；故世主秘焉。</p>
<h3 id="下略字数1312">下略（字数：1312）</h3>
<p>夫能扶天下之危者，则据天下之安；能除天下之忧者，则享天下之乐；能救天下之祸者，则获天下之福；故泽及于民，则贤人归之；泽及昆虫，则圣人归之。贤人所归，则其国强；圣人所归，则六合同。求贤以德，致圣以道。贤去，则国微；圣去，则国乖。微者危之阶，乖者亡之征。贤人之政，降人以体；圣人之政，降人以心。体降可以图始，心降可以保终。降体以礼，降心以乐。所谓乐者，非金石丝竹也；谓人乐其家，谓人乐其族，谓人乐其业，谓人乐其都邑，谓人乐其政令，谓人乐其道德。如此，君人者乃作乐以节之，使不失其和。故有德之君，以乐乐人；无德之君，以乐乐身。乐人者，久而长；乐身者，不久而亡。</p>
<p>释近谋远者，劳而无功；释远谋近者，佚而有终。佚政多忠臣，劳政多怨民。故曰，务广地者荒，务广德者强，能有其有者安，贪人之有者残。残灭之政，累世受患；造作过制，虽成必败。舍己而教人者逆，正己而化人者顺；逆者乱之招，顺者治之要。</p>
<p>道、德、仁、义、礼，五者一体也。道者人之所蹈，德者人之所得，仁者人之所亲，义者人之所宜，礼者人之所体；不可无一焉。故夙兴夜寐，礼之制也；讨贼报仇，义之决也；恻隐之心，仁之发也；得己得人，德之路也；使人均平，不失其所，道之化也。</p>
<p>出君下臣，名曰命；施于竹帛，名曰令；奉而行之，名曰政。夫命失，则令不行；令不行，则政不正；政不正，则道不通；道不通，则邪臣胜；邪臣胜，则主威伤。</p>
<p>千里迎贤，其路远；致不肖，其路近。是以明王舍近而取远，故能全功尚人，而下尽力。废一善，则众善衰。赏一恶，则众恶归。善者得其祐，恶者受其诛，则国安而众善至。众疑，无定国；众惑，无治民。疑定惑还，国乃可安。一令逆，则百令失；一恶施，则百恶结。故善施于顺民，恶加于凶民，则令行而无怨。使怨治怨，是谓逆天；使仇治仇，其祸不救。治民使平，致平以清，则民得其所，而天下宁。犯上者尊，贪鄙者富，虽有圣王，不能致其治。犯上者诛，贪鄙者拘，则化行而众恶消。</p>
<p>清白之士，不可以爵禄得；节义之士，不可以威刑胁。故明君求贤，必观其所以而致焉。致清白之士，修其礼；致节义之士，修其道。而后士可致，而名可保。夫圣人君子，明盛衰之源，通成败之端，审治乱之机，知去就之节。虽穷，不处亡国之位；虽贫，不食乱邦之禄。潜名抱道者，时至而动，则极人臣之位；德合于己，则建殊绝之功。故其道高，而名扬于后世。</p>
<p>圣王之用兵，非乐之也，将以诛暴讨乱也。夫以义诛不义，若决江河而溉爝火，临不测而挤欲堕，其克必矣。所以优游恬淡而不进者，重伤人物也。夫兵者，不祥之器，天道恶之，不得已而用之，是天道也。夫人之在道，若鱼之在水；得水而生，失水而死。故君子者常畏惧而不敢失道。</p>
<p>豪杰秉职，国威乃弱；杀生在豪杰，国势乃竭；豪杰低首，国乃可久。杀生在君，国乃可安；四民用灵，国乃无储；四民用足，国乃安乐。贤臣内，则邪臣外；邪臣内，则贤臣毙。内外失宜，祸乱传世。大臣疑主，众奸集聚；臣当君尊，上下乃昏，君当臣处，上下失序。伤贤者，殃及三世；蔽贤者，身受其害；嫉贤者，其名不全。进贤者，福流子孙，故君子急于进贤，而美名彰焉。利一害百，民去城郭；利一害万，国乃思散。去一利百，人乃慕泽；去一利万，政乃不乱。</p>
</body>
</html>
